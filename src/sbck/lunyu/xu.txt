論語序¶
叙曰漢中壘校尉劉向言魯論語¶
二十篇皆孔子弟子記諸善言也¶
太子太傅夏侯勝前將軍蕭望之¶
丞相韋賢及子玄成䓁傳之齊論¶
語二十二篇其二十篇中章句頗¶
<pb:KR1h0005_SBCK_000-1b>¶
多於魯論瑯瑘王卿及膠東庸生¶
昌邑中尉王吉皆以教之故有魯¶
論有齊論魯恭王時甞欲以孔子¶
宅爲宮壞得古文論語齊論有問¶
王知道多於魯論二篇古論亦無¶
此二篇分堯曰下章子張問以爲¶
<pb:KR1h0005_SBCK_000-2a>¶
一篇有兩子張凢二十一篇篇次¶
不與齊魯論同安昌侯張禹夲受¶
魯論兼講齊説善從之號曰張侯¶
論爲丗所貴苞氏周氏章句出焉¶
古論唯愽士孔安國爲之訓說而¶
丗不傳至順帝時南郡太守馬融¶
<pb:KR1h0005_SBCK_000-2b>¶
亦爲之訓說漢末太司農鄭玄就¶
魯論篇章考之齊古以爲之註近¶
故司空陳羣太常王肅博士周生¶
烈皆爲義說前世傳受師說雖有¶
異同不爲訓解中間爲之訓解至¶
于今多矣所見不同㸦有得失今¶
<pb:KR1h0005_SBCK_000-3a>¶
集諸家之善說記其姓名有不安¶
者頗爲改易名曰論語集解光禄¶
大夫關内侯臣孫邕光禄大夫臣¶
鄭冲㪚騎常侍中領軍安鄉亭侯¶
臣曹羲侍中臣荀顗尚書駙馬都¶
尉關内侯臣何晏䓁上¶