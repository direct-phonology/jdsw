{"text": "道可道，非恒道。名可名，非恒名。無名、天地之始，有名、萬物之母，故恒無欲，以觀其妙。恒有欲，以觀其徼。此兩者同出而異名。同謂之玄。玄之又玄，眾妙之門。", "meta": {"doc_id": "KR5c0057", "juan_id": "1", "doc_title": "老子", "juan_title": "第一章"}}
{"text": "天下皆知美之為美，斯惡已。皆知善之為善，斯不善已。故有無相生，難易相成，長短相較，高下相傾，音聲相和，前後相隨。是以聖人處無為之事，行不言之教。萬物作焉而不辭。生而不有，為而弗恃，功成而弗居，夫唯弗居，是以不去。", "meta": {"doc_id": "KR5c0057", "juan_id": "2", "doc_title": "老子", "juan_title": "第二章"}}
{"text": "不尚賢，使民不爭；不貴難得之貨，使民不為盜。不見可欲，使心不亂。是以聖人之治：虛其心，實其腹；弱其志，強其骨。恒使民無知無欲。使夫知者不敢為也，為無為，則無不治。", "meta": {"doc_id": "KR5c0057", "juan_id": "3", "doc_title": "老子", "juan_title": "第三章"}}
{"text": "道沖而用之或不盈。淵兮似萬物之宗。挫其銳，解其紛；和其光，同其塵。湛兮似或存，吾不知誰之子。象帝之先。", "meta": {"doc_id": "KR5c0057", "juan_id": "4", "doc_title": "老子", "juan_title": "第四章"}}
{"text": "天地不仁，以萬物為芻狗。聖人不仁，以百姓為芻狗。天地之間，其猶橐籥乎。虛而不屈，動而愈出。多言數窮，不如守中。", "meta": {"doc_id": "KR5c0057", "juan_id": "5", "doc_title": "老子", "juan_title": "第五章"}}
{"text": "谷神不死，是謂玄牝。玄牝之門，是謂天地根。綿綿若存，用之不勤。", "meta": {"doc_id": "KR5c0057", "juan_id": "6", "doc_title": "老子", "juan_title": "第六章"}}
{"text": "天長地久，天地所以能長且久者，以其不自生，故能長生。是以聖人後其身而身先，外其身而身存。非以其無私耶？故能成其私。", "meta": {"doc_id": "KR5c0057", "juan_id": "7", "doc_title": "老子", "juan_title": "第七章"}}
{"text": "上善若水，水善利萬物而不爭，處眾人之所惡。故幾於道，居善地，心善淵，與善仁。言善信，正善治，事善能，動善時。夫唯不爭，故無尤。", "meta": {"doc_id": "KR5c0057", "juan_id": "8", "doc_title": "老子", "juan_title": "第八章"}}
{"text": "持而盈之，不如其已。揣而銳之，不可長保。金玉盈堂，莫之能守。富貴而驕，自遺其咎。功遂身退、天之道。", "meta": {"doc_id": "KR5c0057", "juan_id": "9", "doc_title": "老子", "juan_title": "第九章"}}
{"text": "戴營魄抱一，能無離乎？專氣致柔，能嬰兒乎？滌除玄覽，能無疵乎？愛民治國，能無知乎？天門啟闔，能為雌乎？明白四達，能無知乎？生之畜之，生而弗有，為而不恃，長而不宰，是謂玄德。", "meta": {"doc_id": "KR5c0057", "juan_id": "10", "doc_title": "老子", "juan_title": "第十章"}}
{"text": "三十輻共一轂，當其無，有車之用。埏埴以為器，當其無，有器之用。鑿戶牖以為室，當其無，有室之用。故有之以為利，無之以為用。", "meta": {"doc_id": "KR5c0057", "juan_id": "11", "doc_title": "老子", "juan_title": "第十一章"}}
{"text": "五色令人目盲，五音令人耳聾，五味令人口爽。馳騁田獵，令人心發狂；難得之貨，令人行妨。是以聖人之治也，為腹不為目。故去彼取此。", "meta": {"doc_id": "KR5c0057", "juan_id": "12", "doc_title": "老子", "juan_title": "第十二章"}}
{"text": "寵辱若驚，貴大患若身。何謂寵辱若驚？寵、為下得之若驚，失之若驚。是謂寵辱若驚。何謂貴大患若身？吾所以有大患者，為吾有身也。及吾無身，吾有何患？故貴以身為天下，若可寄天下。愛以身為天下，若可託天下。", "meta": {"doc_id": "KR5c0057", "juan_id": "13", "doc_title": "老子", "juan_title": "第十三章"}}
{"text": "視之而弗見，名之曰夷；聽之而弗聞，名之曰希；搏之而弗得，名之曰微。此三者、不可致詰，故混而為一。一者、其上不皦；其下不昧。繩繩不可名也，復歸於無物。是謂無狀之狀，無物之象。是為惚恍。迎之不見其首，隨之不見其後。執古之道，以御今之有。能知古始，是謂道紀。", "meta": {"doc_id": "KR5c0057", "juan_id": "14", "doc_title": "老子", "juan_title": "第十四章"}}
{"text": "古之善為道者，微妙玄通，深不可識。夫唯不可識，故強為之容。豫兮其若冬涉川，猶兮其若畏四鄰，儼兮其若客，渙兮其若冰之將釋。敦兮其若樸，曠兮其若谷，混兮其若濁，孰能濁以靜之徐清？孰能安以動之徐生？保此道者不欲盈。夫唯不欲盈，故能蔽而新成。", "meta": {"doc_id": "KR5c0057", "juan_id": "15", "doc_title": "老子", "juan_title": "第十五章"}}
{"text": "致虛極，守靜篤。萬物並作，吾以觀其復。夫物芸芸，各復歸其根。歸根曰靜，靜、是謂復命。復命曰常，知常曰明。不知常，妄作凶。知常容，容乃公，公乃王，王乃天，天乃道，道乃久。沒身不殆。", "meta": {"doc_id": "KR5c0057", "juan_id": "16", "doc_title": "老子", "juan_title": "第十六章"}}
{"text": "太上下知有之；其次親而譽之；其次畏之，其次侮之；信不足，焉有不信（焉）？悠兮其貴言。功成事遂，而百姓皆謂我自然。", "meta": {"doc_id": "KR5c0057", "juan_id": "17", "doc_title": "老子", "juan_title": "第十七章"}}
{"text": "大道廢，安有仁義。智慧出，安有大偽。六親不和，安有孝慈。邦家昏亂，安有忠臣。", "meta": {"doc_id": "KR5c0057", "juan_id": "18", "doc_title": "老子", "juan_title": "第十八章"}}
{"text": "絕聖棄智，民利百倍；絕仁棄義，民復孝慈；絕巧棄利，盜賊無有。此三者，以為文不足；故令之有所屬：見素抱樸，少私寡欲。", "meta": {"doc_id": "KR5c0057", "juan_id": "19", "doc_title": "老子", "juan_title": "第十九章"}}
{"text": "絕學無憂。唯之與阿，相去幾何？善之與惡，相去若何？人之所畏，不可不畏。荒兮其未央哉！荒兮其未央哉！眾人熙熙，如享太牢，如春登臺。我獨泊兮其未兆，如嬰兒之未孩。儽儽兮若無所歸。眾人皆有餘，而我獨若遺。我愚人之心也哉！沌沌兮！俗人昭昭，我獨若昏兮；俗人察察，我獨悶悶兮。澹兮其若海，飂兮其若無所止。眾人皆有以，而我獨頑似鄙。我欲獨異於人，而貴食母。", "meta": {"doc_id": "KR5c0057", "juan_id": "20", "doc_title": "老子", "juan_title": "第二十章"}}
{"text": "孔德之容，唯道是從。道之為物，唯恍唯惚。忽兮恍兮，其中有象。恍兮忽兮，其中有物。窈兮冥兮，其中有精。其精甚真，其中有信。自古及今，其名不去，以閱眾甫。吾何以知眾甫之狀哉？以此。", "meta": {"doc_id": "KR5c0057", "juan_id": "21", "doc_title": "老子", "juan_title": "第二十一章"}}
{"text": "曲則全，枉則直；窪則盈，弊則新。少則得，多則惑。是以聖人抱一以為天下式。不自見，故明。不自是，故彰。不自伐，故有功。不自矜，故長。夫唯不爭，故天下莫能與之爭。古之所謂「曲則全者，豈虛言哉？誠全而歸之。", "meta": {"doc_id": "KR5c0057", "juan_id": "22", "doc_title": "老子", "juan_title": "第二十二章"}}
{"text": "希言自然。故飄風不終朝，驟雨不終日。孰為此者？天地。天地尚弗能久，而況於人乎？故從事於道者，道者、同於道，德者、同於德，失者、同於失。同於道者、道亦樂得之，同於德者、德亦樂得之，同於失者、失亦樂得之。信不足，焉有不信（焉）。", "meta": {"doc_id": "KR5c0057", "juan_id": "23", "doc_title": "老子", "juan_title": "第二十三章"}}
{"text": "企者不立，跨者不行。自見者不明，自是者不彰，自伐者無功，自矜者不長。其在道也，曰「餘食、贅行」。物或惡之，故有道者弗處。", "meta": {"doc_id": "KR5c0057", "juan_id": "24", "doc_title": "老子", "juan_title": "第二十四章"}}
{"text": "有物混成，先天地生。寂兮寥兮，獨立而不改，周行而不殆。可以為天下母。吾不知其名，字之曰道，吾強為之名曰大。大曰逝，逝曰遠，遠曰反。故道大，天大，地大，王亦大。域中有四大，而王居其一焉。人法地，地法天，天法道，道法自然。", "meta": {"doc_id": "KR5c0057", "juan_id": "25", "doc_title": "老子", "juan_title": "第二十五章"}}
{"text": "重為輕根，靜為躁君。是以聖人終日行，不離輜重。雖有榮觀，燕處超然。奈何萬乘之主而以身輕天下？輕則失本。躁則失君。", "meta": {"doc_id": "KR5c0057", "juan_id": "26", "doc_title": "老子", "juan_title": "第二十六章"}}
{"text": "善行者無轍迹，善言者無瑕讁，善數者不用籌策，善閉者無關楗而不可啟，善結者無繩約而不可解。是以聖人恒善救人，故無棄人；常善救物，故無棄物；是謂襲明。故善人者，不善人之師；不善人者，善人之資。不貴其師，不愛其資；雖智大迷，是謂要妙。", "meta": {"doc_id": "KR5c0057", "juan_id": "27", "doc_title": "老子", "juan_title": "第二十七章"}}
{"text": "知其雄，守其雌，為天下谿。為天下谿，恒德不離。恒德不離，復歸於嬰兒。知其白，守其黑，為天下式。為天下式，恒德不忒，恒德不忒，復歸於無極。知其榮，守其辱，為天下谷，恒德乃足，恒德乃足，復歸於樸。樸散則為器，聖人用之則為官長。故大制不割。", "meta": {"doc_id": "KR5c0057", "juan_id": "28", "doc_title": "老子", "juan_title": "第二十八章"}}
{"text": "將欲取天下而為之，吾見其弗得已。天下、神器，不可為也。為者敗之，執者失之。故物或行或隨，或歔或吹，或強或羸，或挫或隳。是以聖人去甚、去奢、去泰。", "meta": {"doc_id": "KR5c0057", "juan_id": "29", "doc_title": "老子", "juan_title": "第二十九章"}}
{"text": "以道佐人主者，不以兵強於天下，其事好還。師之所處，楚棘生焉。大軍之後，必有凶年。善有果而已，不敢以取強。果而勿矜，果而勿伐，果而勿驕。果而不得已，是謂果而勿強。物壯則老，是謂不道，不道早已。", "meta": {"doc_id": "KR5c0057", "juan_id": "30", "doc_title": "老子", "juan_title": "第三十章"}}
{"text": "夫隹兵者、不祥之器也，物或惡之，故有道者弗處。君子居則貴左，用兵則貴右。故兵者、不祥之器也，非君子之器也，不得已而用之，恬澹為上，勝而不美，而美之者，是樂殺人也。夫樂殺人者，則不可以得志於天下矣。是以吉事尚左，凶事尚右。是以偏將軍居左，上將軍居右。言以喪禮處之也。殺人之眾，以悲哀泣之。戰勝，以喪禮處之。", "meta": {"doc_id": "KR5c0057", "juan_id": "31", "doc_title": "老子", "juan_title": "第三十一章"}}
{"text": "道恒無名，樸雖小而天下莫能臣也。侯王若能守之，萬物將自賓。天地相合，以降甘露，民莫之令而自均焉。始制有名，名亦既有，夫亦將知止。知止所以不殆。譬道之在天下也，猶川谷之與江海也。", "meta": {"doc_id": "KR5c0057", "juan_id": "32", "doc_title": "老子", "juan_title": "第三十二章"}}
{"text": "知人者、智，自知者、明。勝人者、有力，自勝者、強。知足者、富，強行者、有志；不失其所者、久，死而不亡者、壽。", "meta": {"doc_id": "KR5c0057", "juan_id": "33", "doc_title": "老子", "juan_title": "第三十三章"}}
{"text": "大道汎兮其可左右。萬物恃之而生，而不辭；功成不名有。衣養萬物而弗為主，恒無欲也，可名於小；萬物歸焉而弗為主，可名為大。是以聖人之能成大也，以其終不自為大也，故能成其大。", "meta": {"doc_id": "KR5c0057", "juan_id": "34", "doc_title": "老子", "juan_title": "第三十四章"}}
{"text": "執大象，天下往；往而不害，安平大。樂與餌，過客止。故道之出口也，淡乎其無味，視之、不足見，聽之、不足聞，用之、不足既。", "meta": {"doc_id": "KR5c0057", "juan_id": "35", "doc_title": "老子", "juan_title": "第三十五章"}}
{"text": "將欲歙之，必固張之；將欲弱之，必固強之；將欲廢之，必固興之。將欲奪之，必固與之；是謂微明。柔弱勝剛強。魚不可脫於淵，邦之利器，不可以示人。", "meta": {"doc_id": "KR5c0057", "juan_id": "36", "doc_title": "老子", "juan_title": "第三十六章"}}
{"text": "道恒無為，而無不為。侯王若能守之，萬物將自化。化而欲作，吾將鎮之以無名之樸。鎮之以無名之樸，夫亦將無欲，不欲以靜。天下將自定。", "meta": {"doc_id": "KR5c0057", "juan_id": "37", "doc_title": "老子", "juan_title": "第三十七章"}}
{"text": "上德不德，是以有德；下德不失德，是以無德。上德無為而無以為；下德為之而有以為。上仁為之而無以為，上義為之而有以為。上禮為之而莫之應，則攘臂而扔之。故失道。失道矣而後德，失德而後仁，失仁而後義，失義而後禮。夫禮者、忠信之薄，而亂之首也，前識者、道之華，而愚之始也。是以大丈夫處其厚不居其薄；處其實，不居其華。故去彼取此。", "meta": {"doc_id": "KR5c0057", "juan_id": "38", "doc_title": "老子", "juan_title": "第三十八章"}}
{"text": "昔之得一者：天得一以清，地得一以寧，神得一以靈，谷得一以盈，萬物得一以生，侯王得一以為天下貞。其致之也，謂天無以清將恐裂，謂地無以寧將恐發，謂神無以靈將恐歇，謂谷無以盈將恐竭，謂萬物無以生將恐滅，謂侯王無以貴高將恐蹶。故貴以賤為本，高以下為基。是以侯王自謂孤寡不穀，此非以賤為本耶？非乎？故致數譽無譽。是故不欲琭琭如玉，珞珞如石。", "meta": {"doc_id": "KR5c0057", "juan_id": "39", "doc_title": "老子", "juan_title": "第三十九章"}}
{"text": "反也者、道之動也，弱也者、道之用也。天下萬物生於有，有生於無。", "meta": {"doc_id": "KR5c0057", "juan_id": "40", "doc_title": "老子", "juan_title": "第四十章"}}
{"text": "上士聞道，勤而行之；中士聞道，若存若亡；下士聞道，大笑之。弗笑，不足以為道。故建言有之曰：明道若昧，進道若退，夷道若纇；上德若谷，太白若辱，廣德若不足，建德若偷，質真若渝，大方無隅，大器晚成，大音希聲，大象無形，道隱無名。夫唯道，善貸且成。", "meta": {"doc_id": "KR5c0057", "juan_id": "41", "doc_title": "老子", "juan_title": "第四十一章"}}
{"text": "道生一，一生二，二生三，三生萬物。萬物負陰而抱陽，沖氣以為和。人之所惡，唯孤寡不穀，而王公以為稱。故物或損之而益，或益之而損。故人之所教，我亦教之。故強梁者不得其死，吾將以為教父。", "meta": {"doc_id": "KR5c0057", "juan_id": "42", "doc_title": "老子", "juan_title": "第四十二章"}}
{"text": "天下之至柔，馳騁於天下之至堅。無有入於無間。吾是以知無為之有益也。不言之教，無為之益，天下希能及之矣。", "meta": {"doc_id": "KR5c0057", "juan_id": "43", "doc_title": "老子", "juan_title": "第四十三章"}}
{"text": "名與身孰親？身與貨孰多？得與亡孰病？是故甚愛必大費，多藏必厚亡。故知足不辱，知止不殆，可以長久。", "meta": {"doc_id": "KR5c0057", "juan_id": "44", "doc_title": "老子", "juan_title": "第四十四章"}}
{"text": "大成若缺，其用不弊。大盈若沖，其用不窮。大直若屈，大巧若拙，大辯若訥。躁勝寒，靜勝熱，清靜可以為天下正。", "meta": {"doc_id": "KR5c0057", "juan_id": "45", "doc_title": "老子", "juan_title": "第四十五章"}}
{"text": "天下有道，卻走馬以糞；天下無道，戎馬生於郊。罪莫大于可欲，禍莫大於不知足，咎莫大於欲得。故知足之足，恒足矣。", "meta": {"doc_id": "KR5c0057", "juan_id": "46", "doc_title": "老子", "juan_title": "第四十六章"}}
{"text": "不出戶，知天下。不闚牖，見天道。其出彌遠，其知彌少。是以聖人不行而知，不見而名，弗為而成。", "meta": {"doc_id": "KR5c0057", "juan_id": "47", "doc_title": "老子", "juan_title": "第四十七章"}}
{"text": "為學日益，為道日損，損之又損，以至於無為。無為而無不為。取天下也恒以無事，及其有事也，又不足以取天下矣。", "meta": {"doc_id": "KR5c0057", "juan_id": "48", "doc_title": "老子", "juan_title": "第四十八章"}}
{"text": "聖人無恒心，以百姓之心為心。善者吾善之，不善者吾亦善之，德善。信者吾信之，不信者吾亦信之，德信。聖人之在天下也，歙歙焉為天下渾其心。百姓皆注其耳目焉，聖人皆孩之。", "meta": {"doc_id": "KR5c0057", "juan_id": "49", "doc_title": "老子", "juan_title": "第四十九章"}}
{"text": "出生入死，生之徒十有三，死之徒十有三，而民之生生，動皆之死地，亦十有三。夫何故也？以其生生之厚也。蓋聞善攝生者，陸行不遇兕虎，入軍不被甲兵。兕無所投其角，虎無所措其爪，兵無所容其刃。夫何故也？以其無死地焉。", "meta": {"doc_id": "KR5c0057", "juan_id": "50", "doc_title": "老子", "juan_title": "第五十章"}}
{"text": "道生之而德畜之，物形之而勢成之。是以萬物莫不尊道而貴德。道之尊、德之貴也，夫莫之命而恒自然也。故道生之，德畜之，長之育之，亭之毒之，養之覆之。生而弗有，為而弗恃，長而弗宰。是謂玄德。", "meta": {"doc_id": "KR5c0057", "juan_id": "51", "doc_title": "老子", "juan_title": "第五十一章"}}
{"text": "天下有始，以為天下母。既得其母，以知其子。既知其子，復守其母。沒身不殆。塞其兌，閉其門，終身不勤。啟其兌，濟其事，終身不救，見小曰明，守柔曰強。用其光，復歸其明，無遺身殃，是謂習常。", "meta": {"doc_id": "KR5c0057", "juan_id": "52", "doc_title": "老子", "juan_title": "第五十二章"}}
{"text": "使我介然有知也，行於大道，唯施是畏，大道甚夷而民好徑。朝甚除，田甚蕪，倉甚虛，服文綵，帶利劍，厭飲食，財貨有餘，是謂盜夸。盜夸、非道也哉！", "meta": {"doc_id": "KR5c0057", "juan_id": "53", "doc_title": "老子", "juan_title": "第五十三章"}}
{"text": "善建者不拔，善抱者不脫，子孫以祭祀不輟。修之於身，其德乃真；修之於家，其德乃餘，修之於鄉，其德乃長；修之於邦，其德乃豐；修之於天下，其德乃普。故以身觀身。以家觀家，以鄉觀鄉，以邦觀邦，以天下觀天下。吾何以知天下之然哉？以此。", "meta": {"doc_id": "KR5c0057", "juan_id": "54", "doc_title": "老子", "juan_title": "第五十四章"}}
{"text": "含德之厚者，比於赤子，蜂蠆虺蛇弗螫，猛獸弗據，攫鳥弗搏。骨弱筋柔而握固。未知牝牡之合而全作，精之至也。終日號而不嗄。和之至也。知和曰常，知常曰明，益生曰祥，心使氣曰強。物壯則老，謂之不道，不道早已。", "meta": {"doc_id": "KR5c0057", "juan_id": "55", "doc_title": "老子", "juan_title": "第五十五章"}}
{"text": "知者弗言，言者弗知。塞其兌，閉其門，挫其銳，解其分，和其光，同其塵，是謂玄同。故不可得而親，亦不可得而踈；不可得而利，亦不可得而害。不可得而貴，亦不可得而賤；故為天下貴。", "meta": {"doc_id": "KR5c0057", "juan_id": "56", "doc_title": "老子", "juan_title": "第五十六章"}}
{"text": "以正治邦，以奇用兵，以無事取天下。吾何以知其然也哉？以此。夫天下多忌諱，而民彌貧；民多利器，而邦家滋昏。人多伎巧，而奇物滋起。法令滋彰，而盜賊多有。故聖人云：我無為而民自化，我好靜而民自正，我無事而民自富，我無欲而民自樸。", "meta": {"doc_id": "KR5c0057", "juan_id": "57", "doc_title": "老子", "juan_title": "第五十七章"}}
{"text": "其政悶悶，其民淳淳。其政察察。其民缺缺。禍兮、福之所倚，福兮、禍之所伏；孰知其極？其無正也？正復為奇，善復為妖。人之迷也，其日固久矣。是以聖人方而不割，廉而不劌；直而不肆，光而不燿。", "meta": {"doc_id": "KR5c0057", "juan_id": "58", "doc_title": "老子", "juan_title": "第五十八章"}}
{"text": "治人事天，莫若嗇。夫唯嗇，是謂早服。早服謂之重積德。重積德則無不克，無不克則莫知其極。莫知其極，可以有國。有國之母，可以長久。是謂深根固柢、長生久視之道也。", "meta": {"doc_id": "KR5c0057", "juan_id": "59", "doc_title": "老子", "juan_title": "第五十九章"}}
{"text": "治大國若烹小鮮，以道蒞天下，其鬼不神。非其鬼不神也，其神不傷人也。非其神不傷人也，聖人亦弗傷人也。夫兩不相傷，故德交歸焉。", "meta": {"doc_id": "KR5c0057", "juan_id": "60", "doc_title": "老子", "juan_title": "第六十章"}}
{"text": "大邦者、下流也，天下之交，天下之牝。牝恒以靜勝牡，以靜為下。故大邦以下小邦，則取小邦。小邦以下大邦，則取於大邦。故或下以取，或下而取。故大邦者不過欲兼畜人，小邦者不過欲入事人。夫兩者各得其所欲，則大者宜為下。", "meta": {"doc_id": "KR5c0057", "juan_id": "61", "doc_title": "老子", "juan_title": "第六十一章"}}
{"text": "道者、萬物之奧也，善人之寶也，不善人之所保也。美言可以市尊，美行可以加人。人之不善也，何棄之有？故立天子，置三公，雖有拱之璧以先駟馬，不如坐而進此道。古之所以貴此道者何也？不曰求以得，有罪以免耶，故為天下貴。", "meta": {"doc_id": "KR5c0057", "juan_id": "62", "doc_title": "老子", "juan_title": "第六十二章"}}
{"text": "為無為，事無事，味無味。大小多少，報怨以德。圖難於其易也，為大於其細也。天下難事必作於易，天下大事必作於細。是以聖人終不為大。故能成其大。夫輕諾者必寡信，多易者必多難；是以聖人猶難之，故終於無難矣。", "meta": {"doc_id": "KR5c0057", "juan_id": "63", "doc_title": "老子", "juan_title": "第六十三章"}}
{"text": "其安易持，其未兆易謀，其脆易泮，其微易散。為之於其未有，治之於其未亂。合抱之木生於毫末，九層之臺起於累土，千里之行始於足下。為者敗之，執者失之。是以聖人無為也，故無敗；無執也，故無失也。民之從事也，恒於幾成而敗之。故慎終如始，則無敗事。是以聖人欲不欲，而不貴難得之貨；學不學，而復眾人之所過。以輔萬物之自然，而弗敢為。", "meta": {"doc_id": "KR5c0057", "juan_id": "64", "doc_title": "老子", "juan_title": "第六十四章"}}
{"text": "古之善為道者，非以明民，將以愚之也。民之難治也，以其智多也。故以智治邦，邦之賊也；不以智治邦，國之福也。恒知此兩者，亦稽式也。恒知稽式，是謂玄德。玄德深矣、遠矣，與物反矣。然後乃至大順。", "meta": {"doc_id": "KR5c0057", "juan_id": "65", "doc_title": "老子", "juan_title": "第六十五章"}}
{"text": "江海所以能為百谷王者，以其善下之，故能為百谷王。是以聖人之欲上民也，必以其言下之；其欲先民也，必以其身後之。是以聖人處上而民弗重也，處前而民弗害也，是以天下樂推而弗厭也。以其不爭，故天下莫能與之爭。", "meta": {"doc_id": "KR5c0057", "juan_id": "66", "doc_title": "老子", "juan_title": "第六十六章"}}
{"text": "天下皆謂我道大似不肖。夫唯大，故似不肖。若肖，久矣！其細也夫。我恒有三寶，持而保之：一曰慈，二曰儉，三曰不敢為天下先。夫慈、故能勇，儉、故能廣，不敢為天下先，故能成器長。今舍其慈、且勇，舍其儉、且廣，舍其後、且先，則必死矣。夫慈，以戰則勝，以守則固。天將救之，以慈衛之。", "meta": {"doc_id": "KR5c0057", "juan_id": "67", "doc_title": "老子", "juan_title": "第六十七章"}}
{"text": "善為士者不武，善戰者不怒，善勝敵者弗與，善用人者為之下，是謂不爭之德，是謂用人之力，是謂配天古之極也。", "meta": {"doc_id": "KR5c0057", "juan_id": "68", "doc_title": "老子", "juan_title": "第六十八章"}}
{"text": "用兵者有言曰：吾不敢為主，而為客，吾不敢進寸，而退尺。是謂行無行，攘無臂，扔無敵，執無兵，禍莫大於輕敵，輕敵幾喪吾寶矣。故抗兵相加，則哀者勝矣。", "meta": {"doc_id": "KR5c0057", "juan_id": "69", "doc_title": "老子", "juan_title": "第六十九章"}}
{"text": "吾言甚易知也，甚易行也；而天下莫之能知也，莫之能行也。言有宗，事有君。夫唯無知也，是以不我知。知我者希，則我者貴。是以聖人被褐而懷玉。", "meta": {"doc_id": "KR5c0057", "juan_id": "70", "doc_title": "老子", "juan_title": "第七十章"}}
{"text": "知不知、上矣，不知知、病矣。夫唯病病，是以不病。聖人之不病也，以其病病也，是以不病。", "meta": {"doc_id": "KR5c0057", "juan_id": "71", "doc_title": "老子", "juan_title": "第七十一章"}}
{"text": "民之不畏威，則大威將至矣。無狎其所居，無厭其所生。夫唯弗厭，是以不厭。是以聖人自知而不自見也，自愛而不自貴也。故去彼取此。", "meta": {"doc_id": "KR5c0057", "juan_id": "72", "doc_title": "老子", "juan_title": "第七十二章"}}
{"text": "勇於敢者則殺，勇於不敢者則活；此兩者，或利或害。天之所惡，孰知其故？是以聖人猶難之。天之道，不爭而善勝，不言而善應，不召而自來，繟然而善謀。天網恢恢，踈而不失。", "meta": {"doc_id": "KR5c0057", "juan_id": "73", "doc_title": "老子", "juan_title": "第七十三章"}}
{"text": "若民恒且不畏死，奈何以死懼之？若使民恒畏死，而為奇者，吾將得執而殺之，夫孰敢矣？若民恒且必畏死，則恒有司殺者殺，夫代司殺者殺，是謂代大匠斲也。夫代大匠斲者，則希有不傷其手矣。", "meta": {"doc_id": "KR5c0057", "juan_id": "74", "doc_title": "老子", "juan_title": "第七十四章"}}
{"text": "民之飢也，以其上食稅之多也，是以飢。民之難治也，以其上之有以為也，是以難治。民之輕死，以其求生生之厚也。是以輕死。夫唯無以生為者，是賢於貴生。", "meta": {"doc_id": "KR5c0057", "juan_id": "75", "doc_title": "老子", "juan_title": "第七十五章"}}
{"text": "人之生也柔弱，其死也堅強。萬物草木之生也柔脆，其死也枯槁。故曰：堅強者、死之徒也，柔弱者、生之徒也，是以兵強則不勝，木強則共。強大處下，柔弱處上。", "meta": {"doc_id": "KR5c0057", "juan_id": "76", "doc_title": "老子", "juan_title": "第七十六章"}}
{"text": "天之道，其猶張弓與？高者抑之，下者舉之，有餘者損之，不足者補之。故天之道、損有餘而補不足；人之道則不然，損不足以奉有餘。孰能有餘以奉天下，唯有道者。是以聖人為而弗恃，功成而弗處，若此其不欲見賢也？", "meta": {"doc_id": "KR5c0057", "juan_id": "77", "doc_title": "老子", "juan_title": "第七十七章"}}
{"text": "天下莫柔弱於水，而攻堅強者莫之能勝，以其無以易之也。弱之勝強，柔之勝剛，天下莫弗知，而莫能行也。是以聖人云：受邦之垢，是謂社稷之主；受邦之不祥，是謂天下之王。正言若反。", "meta": {"doc_id": "KR5c0057", "juan_id": "78", "doc_title": "老子", "juan_title": "第七十八章"}}
{"text": "和大怨，必有餘怨，安可以為善？是以聖人執左契而不責於人。故有德司契，無德司徹。夫天道無親，恒與善人。", "meta": {"doc_id": "KR5c0057", "juan_id": "79", "doc_title": "老子", "juan_title": "第七十九章"}}
{"text": "小邦寡民，使有什伯之器而不用。使民重死，而不遠徙，雖有舟輿，無所乘之。雖有甲兵，無所陳之。使民復結繩而用之。甘其食，美其服，安其居，樂其俗。鄰邦相望，雞犬之聲相聞，民至老死不相往來。", "meta": {"doc_id": "KR5c0057", "juan_id": "80", "doc_title": "老子", "juan_title": "第八十章"}}
{"text": "信言不美，美言不信。善者不辯，辯者不善，知者不博，博者不知。聖人不積，既以為人己愈有，既以與人己愈多。故天之道、利而不害，聖人之道、為而弗爭。", "meta": {"doc_id": "KR5c0057", "juan_id": "81", "doc_title": "老子", "juan_title": "第八十一章"}}
