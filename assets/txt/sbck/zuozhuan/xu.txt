春秋序(陸德明曰此杜元凱所作旣以釋經故依例音之本/或題爲春秋左傳序者沈文何以爲釋例序今不用)¶
　　唐國子博士兼太子中允贈齊州刺史吳縣開國男陸德丨釋文附¶
春秋者魯史記之名也記事者以事繫日以日¶
繫月以月繫時以時繫年所以紀逺近別同異¶
也故史之所記必表年以首事年有四時故錯¶
舉以爲所記之名也(〇繫工帝反别彼列/反錯七各反下皆同)○周禮有¶
史官掌邦國四方之事逹四方之志諸侯亦各¶
有國史大事書之於䇿小事簡牘而巳孟子曰¶
楚謂之檮杌晉謂之乗而魯謂之春秋其實一¶
也(〇策本又作冊亦作筴同初革反孟子書名姓孟名軻字/子輿鄹邑人與齊宣王同時人著此書檮徒刀反杌五忽)¶
(反檮杌四凶之一杜云頑凶無儔匹/之貌乗繩證反車乗也一云兵乗)〇韓宣子適魯見易¶
<pb:KR1e0002_SBCK_000-1b>¶
象與魯春秋曰周禮盡在魯矣吾乃今知周公¶
之德與周之所以王韓子所見芸周之舊典禮¶
經也(〇宣子名起晉大夫適魯在昭二年/盡津忍反後放此王于况反又如字)〇周德旣衰官¶
失其守上之人不能使春秋昭明赴告䇿書諸¶
所記注多違舊章仲尼因魯史䇿書成文考其¶
眞僞而志其典禮上以遵周公之遺制下以明¶
將來之法其教之所存文之所害則刋而正之¶
以示勸戒其餘則皆即用舊史史有文質辭有¶
詳略不必改也故傳曰其善士又曰非聖人孰¶
能脩之蓋周公之志仲尼從而明之(〇告古毒反/一音古報反)¶
(崩薨曰赴禍福曰告注張住/反字或作註刋苦干反削也)〇左丘明受經於仲尼以¶
<pb:KR1e0002_SBCK_000-2a>¶
爲經者不刋之書也故傳或先經以始事或後¶
經以終義或依經以辯理或錯經以合異隨義¶
而發其例之所重舊史遺文略不盡舉非聖人¶
所脩之要故也(〇先悉薦反後戸豆反/重直用反又直龍反)〇身爲國史躬¶
覽載籍必廣記而備言之其文緩其旨逺將令¶
學者原始要終㝷其枝葉究其所窮優而柔之¶
使自求之饜而飫之使自趨之若江海之浸膏¶
澤之潤渙然冰釋怡然理順然後爲得也(〇令/力呈)¶
(反下令學者同要於遥反究乆又反饜於豔反飫於預反趨/七住反又七俱反浸子鴆反膏古刀反喚呼亂反怡以之反)○¶
其發凡以言例皆經國之常制周公之垂法史¶
書之舊章仲尼從而脩之以成一經之通體其¶
<pb:KR1e0002_SBCK_000-2b>¶
㣲顯闡幽裁成義類者皆據舊例而發義指行¶
事以正褒貶諸稱書不書先書故書不言不稱¶
書曰之類皆所以起新舊發大義謂之變例然¶
亦有史所不書即以爲義者此蓋春秋新意故¶
傳不言凡曲而暢之也其經無義例因行事而¶
言則傳直言其歸趣而巳非例也(○闡昌善反明/也褒保刀反貶)¶
(彼檢反字林方犯反/暢敕亮反趣七住反)〇故發傳之體有三而爲例之¶
情有五一曰微而顯文見於此而起義在彼稱¶
族尊君命舎族尊夫人梁亡城縁陵之類是也¶
二曰志而晦約言示制推以知例參㑹不地與¶
謀曰及之類是也三曰婉而成章曲從義訓以¶
<pb:KR1e0002_SBCK_000-3a>¶
示大訓諸所諱辟璧假許田之類是也四曰¶
盡而不汙直書其事具文見意丹楹刻桷天王¶
求車齊侯獻捷之類是也五曰懲惡而勸善求¶
名而亡欲蓋而章書齊豹盗三叛人名之類是¶
也推此五體以㝷經傳觸類而長之附于二百¶
四十二年行事王道之正人倫之紀備矣(○爲于/僞反又)¶
(如字見賢遍反下同舎音捨參七南反又音三與音預婉於元/反辟本亦作避音同後倣此假古雅反後不音者同汙於俱反)¶
(曲也楹音盈刻音克桷音角捷/在妾反懲直升反長丁丈反)○或曰春秋以錯文見¶
義若如所論則經當有事同文異而無其義也¶
先儒所傳皆不其然荅曰春秋雖以一字爲襃¶
貶然皆須數句以成言非如八卦之爻可錯綜¶
<pb:KR1e0002_SBCK_000-3b>¶
爲六十四也固當依傳以爲斷古今言左氏春¶
秋者多矣今其遺文可見者十數家大體轉相¶
祖述進不成爲錯綜經文以盡其變退不守丘¶
明之傳於丘明之傳有所不通皆没而不說而¶
更膚引公羊榖梁適足自亂預今所以爲異專¶
脩丘明之傳以釋經經之條貫必出於傳傳之¶
義例揔歸諸凡推變例以正襃貶簡二傳而去¶
異端蓋丘明之志也其有疑錯則備論而闕之¶
以俟後賢(〇傳直專反數色主反下同綜宗宋反斷/一亂反膚芳于反貫古亂反去起吕反)然劉子¶
駿創通大義賈景伯父子許惠卿皆先儒之美¶
者也末有潁子嚴者雖淺近亦復名家故特舉¶
<pb:KR1e0002_SBCK_000-4a>¶
劉賈許潁之違以見同異分經之年與傳之年¶
相附比其義類各隨而解之名曰經傳集解又¶
別集諸例及地名譜第歷數相與爲部凡四十¶
部十五卷皆顯其異同從而釋之名曰釋例將¶
令學者觀其所聚異同之說釋例詳之也(○駿音/俊子駿)¶
(劉歆字創初亮反字以作剏復扶又反下同見賢遍反下同/比毗志反譜本又作諩同布古反數所具反後不音者皆同)○或¶
曰春秋之作左傳及榖梁無明文說者以爲仲¶
尼自衛反魯脩春秋立素王丘明爲素臣言公¶
羊者亦云黜周而王魯危行言孫以辟當時之¶
害故微其文隱其義公羊經止獲麟而左氏經¶
終於孔丘卒(○王于况反下王魯素王同黜勑/律反行下孟反孫音遜本亦作遜)○敢問所安¶
<pb:KR1e0002_SBCK_000-4b>¶
荅曰異乎余所聞仲尼曰文王旣没文不在兹¶
乎此制作之本意也歎曰鳯鳥不至河不出圖¶
吾巳矣夫蓋傷時王之政也麟鳯五靈王者之¶
嘉瑞也今麟出非其時虚其應而失其歸此聖¶
人所以爲感也絶筆於獲麟之一句者所感而¶
起固所以爲終也(○岀如字又尺遂反夫音扶下/若夫同瑞垂僞反應應對之應)○曰¶
然則春秋何始於魯隱公荅曰周平王東周之¶
始王也隱公讓國之賢君也考乎其時則相接¶
言乎其位則列國本乎其始則周公之祚胤也¶
若平王能祈天永命紹開中興隱公能弘宣祖¶
業光啓王室則西周之美可㝷文武之迹不墜¶
<pb:KR1e0002_SBCK_000-5a>¶
是故因其歷數附其行事采周之舊以㑹成王¶
義垂法將來所書之王即平王也所用之歷即¶
周正也所稱之公即魯隱也安在其黜周而王¶
魯乎子曰如有用我者吾其爲東周乎此其義¶
也(〇祚才路反㣧以刃反中丁仲反墜直類反王/如字又于况反正音政讀者多音征後皆放此)○若夫制¶
作之文所以章往考來情見乎辭言髙則旨逺¶
辭約則義微此理之常非隱之也聖人包周身¶
之防旣作之後方復隱諱以辟患非所聞也子¶
路欲使門人爲臣孔子以爲欺天而云仲尼素¶
王丘明素臣又非通論也(〇包必交反防扶放/反又音房論力頓反)○先儒¶
以爲制作三年文成致麟旣巳妖妄又引經以¶
<pb:KR1e0002_SBCK_000-5b>¶
至仲尼卒亦又近誣據公羊經止獲麟而左氏¶
小邾射不在三叛之數故余以爲感麟而作作¶
起獲麟則文止於所起爲得其實至於反袂拭¶
面稱吾道窮亦無取焉(○近誣如字近舊音附近之近/誣音無邾張俱反射音亦袂綿)¶
(丗反拭/音式)¶
春秋序終¶
　　　　　濳府劉氏家¶
　　　　　塾希世之寳¶