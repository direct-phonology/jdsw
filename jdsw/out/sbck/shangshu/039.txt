梓材第十三周書孔氏傳梓材	告康叔以爲政之道亦如梓人治材梓音子本亦作杍馬云古作梓字治木器曰梓治土器曰陶治金器曰冶
王曰封以厥庶民曁厥臣逹大家	言當用其衆人之賢者與其小臣之良者以通逹卿大夫及都家之政於國曁其器反
以厥臣逹王惟邦君	汝當信用其臣以通王教於民言通民事於國通王教於民惟乃國君之道
汝若恒越曰我有師師	汝爲君道使順常於是曰我有典常之師可師法
司徒司馬司空尹旅曰予罔厲殺人	言國之三卿正官衆大夫皆順典常而曰我無厲虐殺人之事如此則善矣
重言	司徒至尹旅立政牧誓作亞旅
亦厥君先敬勞肆徂厥敬勞	亦其爲君之道當先敬勞民故汝往治民必敬勞來之勞力報反下同來力代反
肆往姦宄殺人歷人宥	以民當敬勞之故汝往之國又當詳察姦宄之人及殺人賊所過歷之人有所寛宥亦所以敬勞之宄音軌
肆亦見厥君事戕敗人宥	聽訟折獄當務從寛恕故往治民亦當見其爲君之事察民以過誤殘敗人者當寛宥之見如字徐賢遍反戕徐在羊反又七良反馬云殘也折之舌反
王啓監厥亂爲民	言王者開置監官其治爲民不可不勉監工暫反劉工銜反下同爲于僞反注同治直吏反
曰無胥戕無胥虐至于敬寡至于屬婦合由以容	當教民無得相殘傷相虐殺至於敬養寡弱至於存恤妾婦和合其教用大道以容之無令見冤枉屬婦上音蜀妾之事妻也令力呈反篇末同冤紆元反一本作以冤
王其效邦君越御事厥命曷以	王者其效實國君及於御治事者知其教命所施何用不可不勤
重言	越御事二後見洛誥
引養引恬自古王若兹監罔攸辟	能長養民長安民用古王道如此監無所復罪當矜之恬田廉反辟扶亦反
惟曰若稽田旣勤敷菑惟其陳修爲厥疆畎	言爲君監民惟若農夫之考田巳勞力布發之惟其陳列修治爲其疆畔畎壟然後功成以喻教化菑側其反畎工犬反
若作室家旣勤垣墉惟其塗墍茨	如人爲室家巳勤正垣墻惟其當塗墍茨蓋之垣音袁墉音庸馬云卑曰垣髙曰墉墍徐許旣反說文云仰塗廣雅云塗也馬云堊色一音故愛反茨徐在私反
若作梓材旣勤樸斵惟其塗丹雘	爲政之術如梓人治材爲器巳勞力樸治㓸削惟其當塗以漆丹以朱而後成以言教化亦須禮義然後治樸普角反馬云未成器也斵丁角反雘枉略反徐烏郭反馬云善丹也說文云讀與靃同也又一郭反字林音同
今王惟曰先王旣勤用明德懷爲夾	言文武巳勤用明德懷逺爲近汝治國當法之夾音協近也
庶邦享作兄弟方來亦旣用明德	衆國朝享於王又親仁善鄰爲兄弟之國萬万皆來賔服亦巳奉用先王之明德朝直遥反
后式典集庶邦不享	君天下能用常法則和集衆國大來朝享
皇天旣付中國民越厥疆土于先王肆	大天巳付周家治中國民矣能逺拓其界壤則於先王之道遂大付如字馬本作附拓音託
王惟德用和懌先後迷民用懌先王受命	今王惟用德和恱先後天下迷愚之民先後謂教訓所以恱先王受命之義懌音亦字又作斁下同先悉薦反注同
巳若兹監惟曰欲至于萬年惟王	爲監所行巳如此所陳法則我周家惟欲使至於萬年承奉王室監古䧟反爲于威反
子子孫孫永保民	又欲令其子孫累丗長居國以安民
