髙宗肜日第十五商書孔氏傳髙宗祭成湯有飛雉升鼎耳而雊	耳不聦之異雊鳴雊工豆反
祖已訓諸王	賢臣也以訓道諫王已音紀
作髙宗肜日髙宗之訓	所以訓也亡肜音融
髙宗肜日	祭之明日又祭殷曰肜周曰繹繹音亦字書作爾雅云又祭也周曰繹商曰肜夏曰復胙
髙宗肜日越有雊雉	於肜日有雉異
祖已曰惟先格王正厥事	言至道之王遭變異正其事而異自消
乃訓于王曰惟天監下民典厥義	祖已旣言遂以道訓諫王言天視下民以義爲常
降年有永有不永非天夭民民中絶命	言天之下年與民有義者長無義者不長非天欲夭民民自不修義以致絶命中丁仲反又如字
民有不若德不聽罪天旣孚命正厥德	不順德言無義不服罪不改修天已信命正其德謂有永有不永
乃曰其如台	祖巳恐王未受其言故乃復曰天道其如我所言台音怡復扶又反
重言	其如台四湯誓盤庚本篇西伯戡黎
嗚呼王司敬民罔非天㣧典祀無豐于昵	㣧嗣昵近也歎以感王入其言王者主民當敬民事民事無非天所嗣常也祭祀有常不當特豐於近廟欲王因異服罪改修之豐芳弓反昵女乙反尸子云不避逺昵昵近也又乃禮反馬云昵考也謂禰廟也
