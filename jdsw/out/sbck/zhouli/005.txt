秋官司宼第五鄭氏註惟王建國辨方正位體國經野設官分職以爲民極乃立秋官司宼使帥其屬而掌邦禁以佐王刑邦國	禁所以防姦者也刑正人之法孝經說曰刑者侀也過岀罪施
刑官之屬大司宼卿一人小司宼中大夫二人士師下大夫四人郷士上士八人中士十有六人旅下士三十有二人	士察也主察獄訟之事者鄭司農說以論語曰柳下惠爲士師郷士主六郷之獄
府六人史十有二人胥十有二人徒百有二十人遂士中士十有二人府六人史十有二人胥十有二人徒百有二十人	遂士主六遂之獄者
縣士中士三十有二人府八人史十有六人胥十有六人徒百有六十人	距王城三百里至四百里曰縣縣士主縣之獄者
方士中士十有六人府八人史十有六人胥十有六人徒百有六十人	方士主四方都家之獄者
訝士中士八人府四人史八人胥八人徒八十人	訝迎也士官之迎四方賔客○訝五嫁反
朝士中士六人府三人史六人胥六人徒六十人	朝士主外朝之法○朝直遥反
司民中士六人府三人史六人胥三人徒三十人	司民主民數
司刑中士二人府一人史二人胥二人徒二十人司刺下士二人府一人史二人徒四人	刺殺也三訊罪定則殺之○刺七賜反
司約下士二人府一人史二人徒四人	約言語之約束○約於妙反一如字下同
司盟下士二人府一人史二人徒四人	盟以約辭告神殺牲㰱血明著其信也曲禮曰涖牲曰盟○㰱所洽反
職金上士二人下士四人府二人史四人胥八人徒八十人	職主也
司厲下士二人史一人徒十有二人	犯政爲惡曰厲厲士主盜賊之兵器及其奴者
犬人下士二人府一人史二人賈四人徒十有六人	○賈音嫁又音古
司圜中士六人下士十有二人府三人史六人胥十有六人徒百有六十人	鄭司農云圜謂圜土也圜土謂獄城也今獄城圜司圜職中言凡圜土之刑人也以此知圜謂圜土也又大司宼職曰以圜土聚敎罷民故司圜職曰掌收敎罷民○圜于權反罷音皮
掌囚下士十有二人府六人史十有二人徒百有二十人	囚拘也主拘繫當刑殺之者
掌戮下士二人史一人徒十有二人	戮猶辱也旣斬殺又辱之
司隷中士二人下士十有二人府五人史十人胥二十人徒二百人	隷給勞辱之役者漢始置司隷亦使將徒治道溝渠之役後稍尊之使主官府及近郡
罪隷百有二十人	盜賊之家爲奴者
蠻隷百有二十人	征南夷所獲
閩隷百有二十人	閩南蠻之别○閩亡巾反又音文
夷隷百有二十人	征東夷所獲
貉隷百有二十人	征東北夷所獲凡隷衆矣此其選以爲役貟其餘謂之隷民○貉孟百反
布憲中士二人下士四人府二人史四人胥四人徒四十人	憲表也主表刑禁者
禁殺戮下士二人史一人徒十有二人	禁殺戮者禁民不得相殺戮
禁暴氏下士六人史三人胥六人徒六十人野廬氏下士六人胥十有二人徒百有二十人	廬賔客行道所舍
蜡氏下士四人徒四十人	蜡骨肉腐臭蠅蟲所蜡也月令曰掩骼埋骴此官之職也蜡讀如徂司之狙○蜡淸預反骼更白反埋亡皆反又作貍骴又作胔似賜反
雍氏下士二人徒八人	雍謂隄防止水者也〇雍於勇反又如字
萍氏下士二人徒八人	鄭司農云萍讀爲蛢或爲萍號起雨之萍玄謂今天問萍號作萍爾雅曰萍蓱其大者蘋讀如小子言平之平萍氏主水禁萍之草無根而浮取名於其不沈溺〇萍音平
司寤氏下士二人徒八人	寤覺也主夜覺者○覺音敎
司烜氏下士六人徒十有二人	烜火也讀如衛侯燬之燬故書燬爲垣鄭司農云當爲烜○烜音毀
條狼氏下士六人胥六人徒六十人	杜子春云條當爲滌器之滌玄謂滌除也狼狼扈道上〇條音滌
脩閭氏下士二人史一人徒十有二人	閭謂里門
㝠氏下士二人徒八人	鄭司農云㝠讀爲㝠氏春秋之㝠玄謂㝠方之㝠以繩縻取禽獸之名〇㝠如字又莫歷反縻亡皮反
庶氏下士一人徒四人	庶讀如藥煑之煑驅除毒蠱之言書不作蠱者字從聲〇庶音煑又章預反蠱音古
穴氏下士一人徒四人	穴搏蟄獸所藏者〇搏音博蟄直立反
翨氏下士二人徒八人	翨鳥翮也鄭司農云翨讀爲翅翼之翅〇翨音翅又吉豉反
柞氏下士八人徒二十人	柞除木之名除木者必先挍剥之鄭司農云柞讀爲音聲唶唶之唶屋笮之笮○柞側百反唶笮皆同挍古飽反
薙氏下士二人徒二十人	書薙或作夷鄭司農云掌殺草故春秋傳曰如農夫之務去草芟夷藴崇之又今俗閒謂麥下爲夷下言芟夷其麥以其下種禾豆也玄謂薙讀如鬀小兒頭之鬀書或作夷此皆翦草也字從類耳月令曰燒薙行水非謂燒所芟草乃水之○薙本作雉他計反藴紆粉反鬀他計反
硩蔟氏下士一人徒二人	鄭司農云硩讀爲擿蔟讀爲爵蔟之蔟謂巢也玄謂硩古字從石折聲○硩他歷反又丈列反又勑徹反蔟倉獨反
翦氏下士一人徒二人	翦斷滅之言也主除蟲蠹者詩云實始翦商
赤友氏下士一人徒二人	赤友猶言捇拔也主除蟲豸自埋者○赤如字一采昔反友音跋捇采昔反拔畔末反又蒲八反豸直氏反
蟈氏下士一人徒二人	鄭司農云蟈讀爲蜮蜮蝦蟇也月令曰螻蟈鳴故曰掌去鼃黽鼃黽蝦蟇屬書或爲掌去蝦蟇玄謂蟈今御所食蛙也字從虫國聲也蜮乃短狐與〇蟈古獲反又音或蜮音或一古獲反鼃戶蝸反黽莫幸反與音餘
壷涿氏下士一人徒二人	壷謂瓦鼓涿擊之也故書涿爲獨鄭司農云獨讀爲濁其源之濁音與涿相近書亦或爲濁○涿陟角反又音濁
庭氏下士一人徒二人	庭氏主射妖鳥令國中絜淸如庭者也○射食亦反淸才性反又如字
銜枚氏下士二人徒八人	銜枚止言語嚻讙也枚狀如箸橫銜之爲之繣結於項○嚻五髙反一許驕反讙音歡箸直慮反繣戶卦反又胡麥反
伊耆氏下士一人徒二人	伊耆古王者號始爲蜡以息老物此主王者之齒杖後王識伊耆氏之舊德而以名官與今姓有伊耆氏○耆巨之反蜡仕詐反
大行人中大夫二人小行人下大夫四人司儀上士八人中士十有六人行夫下士三十有二人府四人史八人胥八人徒八十人	行夫主國使之禮○使所吏反
環人中士四人史四人胥四人徒四十人	環猶圍也主圍賔客任器爲之守衞○環戶關反又戶串反
象胥毎翟上士一人中士二人下士八人徒二十人	通夷狄之言者曰象胥其有才知者也此類之本名東方曰寄南方曰象西方曰狄鞮北方曰譯今揔名曰象者周之徳先致南方也〇知音智鞮丁兮反譯音亦
掌客上士二人下士四人府一人史二人胥二人徒二十人掌訝中士八人府二人史四人胥四人徒四十人	訝迎也賔客來主迎之鄭司農云訝讀爲跛者訝跛者之訝○跛波可反
掌交中士八人府二人史四人徒三十有二人	主交通結諸侯之好
掌察四方中士八人史四人徒十有六人掌貨賄下士十有六人史四人徒三十有二人朝大夫毎國上士二人下士四人府一人史二人庶子八人徒二十人	此王之士也使主都家之國治而命之朝大夫云
都則中士一人下士二人府一人史二人庶子四人徒八十人	都則主都家之八則者也當言毎都如朝大夫及都司馬云
都士中士二人下士四人府二人史四人胥四人徒四十人家士亦如之	都家之士主治都家吏民之獄訟以吿方士者也亦當言毎都
大司宼之職掌建邦之三典以佐王刑邦國詰四方	典法也詰謹也書曰王旄荒度作詳刑以詰四方○詰起吉反旄音冒度音鐸
一曰刑新國用輕典	新國者新辟地立君之國用輕法者爲其民末習於敎○爲于僞反
二曰刑平國用中典	平國承平守成之國也用中典者常行之法
三曰刑亂國用重典	亂國篡弑叛逆之國用重典者以其化惡伐滅之○篡初患反
以五刑糾萬民	刑亦法也糾猶察異之
一曰野刑上功糾力	功農功力勤力
二曰軍刑上命糾守	命將命也守不失部伍
三曰郷刑上德糾孝	德六德也善父母爲孝
四曰官刑上能糾職	能能其事也職職事脩理
五曰國刑上愿糾暴	愿慤愼也暴當爲恭字之誤也○愿音願又音原暴依注作恭慤苦角反
以圜土聚敎罷民	圜土獄城也聚罷民其中困苦以敎之爲善也民不愍作勞有似於罷○罷音皮愍音敏尚書作昬
凡害人者寘之圜土而施職事焉以明刑恥之	害人謂爲邪惡巳有過失麗於法者以其不故犯法寘之圜土繫敎之庶其困悔而能改也寘置也施職事以所能役使之明刑書其罪惡於大方版著其背〇寘之䜴反又音示著丁略反一直略反
其能改者反于中國不齒三年	反于中國謂舍之還於故郷里也司圜職曰上罪三年而舍中罪二年而舍下罪一年而舍不齒者不得以年次列於平民
其不能改而出圜土者殺	岀謂逃亡
以兩造禁民訟入束矢於朝然後聽之	訟謂以財貨相告者造至也使訟者兩至旣兩至使入束矢乃治之也不至不入束矢則是自服不直者也必入矢者取其直也詩曰其直如矢古者一弓百矢束矢其百个與○造七報反與音餘
以兩劑禁民獄入鈞金三日乃致于朝然後聽之	獄謂相告以罪名者劑今劵書也使獄者各齎劵書旣兩劵書使入鈞金又三日乃治之重刑也不劵書不入金則是亦自服不直有也必入金者取其堅也三十斤曰鈞○劑子隨反
以嘉石平罷民	嘉石文石也樹之外朝門左平成也成之使善
凡萬民之有罪過而未麗於灋而害於州里者桎梏而坐諸嘉石役諸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役使州里任之則宥而舍之	有罪過謂邪惡之人所罪過者也麗附也未附於法未著於法也木抂足曰桎在手曰梏役諸司空坐日訖使給百工之役也役月訖使其州里之人任之乃赦之宥寛也○桎音質梏古毒反著直略反
以肺石達窮民	肺石赤石也窮民天民之窮而無告者○肺芳廢反
凡逺近惸獨老幼之欲有復於上而其長弗達者立於肺石三日士聽其辭以吿於上而罪其長	無兄弟曰惸無子孫曰獨復猶報也上謂王與六卿也報之者若上書詣公府言事矣長謂諸侯若郷遂大夫○惸其營反長丁丈反
正月之吉始和布刑于邦國都鄙乃縣刑象之灋于象魏使萬民觀刑象挾日而斂之	正月朔日布主刑於天下正歲又縣其書重之○縣音玄挾子協反
凡邦之大盟約涖其盟書而登之于天府	涖臨也天府祖廟之藏〇約於妙反藏才浪反
大史內史司會及六官皆受其貳而藏之	六官六卿之官也貳副也○會古外反下同
凡諸侯之獄訟以邦典定之	邦典六典也以六典待邦國之治
凡卿大夫之獄訟以邦灋斷之	邦法八法也以八法待官府之治
凡庶民之獄訟以邦成弊之	邦成八成也以官成待萬民之治故書弊爲憋鄭司農云憋當爲弊邦成謂若今時決事比也弊之斷其獄訟也故春秋傳曰弊獄邢侯○弊必世反憋芳滅反又卑設反比必利反
大祭祀奉大牲	奉猶進也
若禋祀五帝則戒之日涖誓百官戒于百族	戒之日卜之日也百族謂府史以下也郊特牲曰卜之日王立于澤親聽誓命受敎諫之義也獻命庫門之內戒百官也大廟之內戒百姓也
及納亨前王祭之日亦如之	納亨致牲○亨普庚反
奉其明水火	明水火所取於日月者
凡朝覲會同前王大喪亦如之	大喪所前或嗣王
大軍旅涖戮于社	社謂社主在軍者也鄭司農說以書曰用命賞于祖不用命戮于社
凡邦之大事使其屬蹕	屬士師以下也故書蹕作避杜子春云避當爲辟謂辟除姦人也玄謂蹕止行也○蹕亦作䟆音畢辟婢亦反
小司宼之職掌外朝之政以致萬民而詢焉一曰詢國危二曰詢國遷三曰詢立君	外朝朝在雉門之外者也國危謂有兵宼之難國遷謂徙都改邑也立君謂無冢適選於庶也鄭司農云致萬民聚萬民也詢謀也詩曰詢于芻蕘書曰謀及庶人○難乃旦反適丁歷反蕘而招反
其位王南郷三公及州長百姓北面羣臣西面羣吏東面	羣臣卿大夫士也羣吏府史也其孤不見者孤從羣臣卿大夫在公後○郷許亮反見賢遍反
小司宼擯以敘進而問焉以衆輔志而弊謀	擯謂揖之使前也敘更也輔志者尊王賢明也○擯兵刃反更音庚
以五刑聽萬民之獄訟附于刑用情訊之至于旬乃弊之讀書則用灋	附猶著也故書附作付訊言也用情理言之冀有可以岀之者十日乃斷之王制曰刑者侀也侀者成也一成而不可變故君子盡心焉鄭司農云讀書則用法如今時讀鞠已乃論之○訊音信鞠九六反
凡命夫命婦不躬坐獄訟	爲治獄吏褻尊者也躬身也不身坐者必使其屬若子弟也喪服傳曰命夫者其男子之爲大夫者命婦者其婦人之爲大夫之妻者春秋傳曰衞侯與元咺訟寗武子爲輔鍼嚴子爲坐士榮爲大理○咺況阮反鍼其廉反嚴左傳作莊漢明帝名莊改爲嚴
凡王之同族有罪不即市	鄭司農云刑諸甸師氏禮記曰刑于隱者不與國人慮兄弟
以五聲聽獄訟求民情一曰辭聽	觀其出言不直則煩
二曰色聽	觀其顔色不直則赧然○赧女板反
三曰氣聽	觀其氣息不直則喘〇喘昌兖反
四曰耳聽	觀其聽聆不直則惑〇聆音零
五曰目聽	觀其牟子視不直則眊然○牟莫侯反眊莫報反
以八辟麗邦灋附刑罰	辟法也杜子春讀麗爲罹玄謂麗附也易曰日月麗乎天故書附作付附猶著也○麗如字又音離
一曰議親之辟	鄭司農云若今時宗室有罪先請是也
二曰議故之辟	故謂舊知也鄭司農云故舊不遺則民不愉○愉他侯反
三曰議賢之辟	鄭司農云若今時廉吏有罪先請是也玄謂賢有德行者
四曰議能之辟	能謂有道藝者春秋傳曰夫謀而鮮過惠訓不倦者叔向有焉社稷之固也猶將十世宥之以勸能者今壹不免其身以棄社稷不亦惑平
五曰議功之辟	謂有大勲力立功者
六曰議貴之辟	鄭司農云若今時吏墨綬有罪先請是也
七曰議勤之辟	謂憔悴以事國
八曰議賔之辟	謂所不臣者三恪二代之後與○與音餘
以三刺斷庶民獄訟之中	中謂罪正所定○刺七賜反斷丁亂反後同
一曰訊羣臣二曰訊羣吏三曰訊萬民	刺殺也三訊罪定則殺之訊言也
聽民之所刺宥以施上服下服之刑	宥寛也民言殺殺之言寛寛之上服劓墨也下服宮刖也〇劓魚器反刖音月
及大比登民數自生齒以上登于天府	大比三年大數民之衆寡也人生齒而體備男八月而生齒女七月而生齒○比毗志反數所主反
內史司會冢宰貳之以制國用	人數定而九賦可知國用乃可制耳
小祭祀奉犬牲	奉猶進也
凡禋祀五帝實鑊水納亨亦如之	納亨致牲也其時鑊水當以洗解牲體肉○鑊戸郭反
大賔客前王而辟	鄭司農云小司宼爲王道辟除姦人也若今時執金吾下至令尉奉引矣○辟婢亦反一匹亦反
后世子之喪亦如之小師涖戮	小師王不自出之師
凡國之大事使其屬蹕	屬士師以下
孟冬祀司民獻民數於王王拜受之以圖國用而進退之	司民星名謂軒轅角也小司宼於祀司民而獻民數於王重民也進退猶損益也國用民衆則益民寡則損
歲終則令羣士計獄弊訟登中于天府	上其所斷獄訟之數
正歲帥其屬而觀刑象令以木鐸曰不用灋者國有常刑令羣士	羣士遂士以下
乃宣布于四方憲刑禁	宣徧也憲表也謂縣之也刑禁士師之五禁○徧音遍
乃命其屬入會乃致事	得其屬之計乃令致之於王〇會古外反後要會之字皆放此
士師之職掌國之五禁之灋以左右刑罰一曰宮禁二曰官禁三曰國禁四曰野禁五曰軍禁皆以木鐸徇之于朝書而縣于門閭	左右助也助刑罰者助其禁民爲非也宮王宮也官官府也國城中也古之禁書亡矣今宮門有符籍官府有無故擅入城門有離載下帷野有田律軍有嚻讙夜行之禁其觕可言者〇左右去聲觕音粗
以五戒先後刑罰母使罪麗于民一曰誓用之于軍旅二曰誥用之于會同三曰禁用諸田役四曰糾用諸國中五曰憲用諸都鄙	先後猶左右也誓誥於書則甘誓湯誓太誥康誥之屬禁則軍禮曰無干車無自後射此其類也糾憲未有聞焉○射食亦反
掌郷合州黨族閭比之聮與其民人之什伍使之相安相受以比追胥之事以施刑罰慶賞	郷合郷所合也追追宼也胥讀如宿偦之偦偦謂司搏盜賊也○比追如字胥如字又思敘反
掌官中之政令	大司宼之官府中也
察獄訟之辭以詔司宼斷獄弊訟致邦令	詔司宼若今白聽正法解也致邦令者以法報之
掌士之八成	鄭司農云八成者行事有八篇若今時決事比○比必利反
一曰邦汋	鄭司農云汋讀如酌酒尊中之酌國汋者斟汋盜取國家密事若今時刺探尚書事○汋上灼反又音灼刺七亦反
二曰邦賊	爲逆亂者
三曰邦諜	爲異國反閒○諜音牒閒去聲
四曰犯邦令	干冒王敎令者〇冒音墨
五曰撟邦令	稱詐以有爲者〇撟音矯
六曰爲邦盜	竊取國之寶藏者〇藏才浪反
七曰爲邦朋	朋黨相阿使政不平者故書朋作傰鄭司農云傰讀如朋友之朋
八曰爲邦誣	誣罔君臣使事失實
若邦凶荒則以荒辯之灋治之	鄭司農云辯讀爲風别之別救荒之政十有二而士師別受其數條是爲荒別之法玄謂辯當爲貶聲之誤也遭飢荒則刑罰國事有所貶損作權時法也朝士職曰若邦凶荒札喪宼戎之故則令邦國都家縣鄙慮刑貶○辯音貶别彼列反傅別同數所注反
令移民通財糾守緩刑	移民就賤救困也通財補不足也糾守備盜賊也緩刑紓民心也〇紓音舒
凡以財獄訟者正之以傅別約劑	傅別中別手書也約劑各所持劵也故書別爲辯鄭司農云傅或爲符辯讀爲風别之別若今時市買爲劵書以别之各得其一訟則案劵以正之○傅音附約於妙反又如字
若祭勝國之社稷則爲之尸	以刑官爲尸略之也周謂亡殷之社爲亳社〇亳歩各反
王燕出入則前驅而辟	道王且辟行人〇道音導下同
祀五帝則沃尸及王盥洎鑊水	洎謂增其沃汁○洎其器反或音冀
凡刏珥則奉犬牲	珥讀爲衈刏衈釁禮之事用牲毛者曰刏羽者曰衈○刏音禨又音竒珥而志反衈同
諸侯爲賔則帥其屬而蹕于王宮	謂諸侯來朝若燕饗時
大喪亦如之大師帥其屬而禁逆軍旅者與犯師禁者而戮之	逆軍旅反將命也犯師禁干行陳也○將子匠反行戶剛反陳直刃反
歲終則令正要會	定計簿
正歲帥其屬而憲禁令于國及郊野	去國百里爲郊郊外謂之野
郷士掌國中	鄭司農云謂國中至百里郊也玄謂其地則距王城百里內也言掌國中此主國中獄也六郷之獄在國中
各掌其郷之民數而糾戒之	郷士八人言各者四人而分主三郷
聽其獄訟察其辭	察審也
辨其獄訟異其死刑之罪而要之旬而職聽于朝	辯異謂殊其文書也要之爲其罪法之要辭如今劾矣十日乃以職事治之於外朝容其自反覆○劾戸代反
司宼聽之斷其獄弊其訟于朝羣士司刑皆在各麗其灋以議獄訟	麗附也各附致其法以成議也
獄訟成士師受中協日刑殺肆之三日	受中謂受獄訟之成也鄭司農云士師受中若今二千石受其獄也中者刑罰之中也故論語曰刑罰不中則民無所措手足協日刑殺協合也和也和合支幹善日若今時望後利日也肆之三日故春秋傳曰三日棄疾請尸論語曰肆諸市朝玄謂士師旣受獄訟之成郷士則擇可刑殺之日至其時而往涖之尸之三日乃反也
若欲免之則王會其期	免偤赦也期謂郷士職聽于朝司宼聽之日王欲赦之則用此時親往議之
大祭祀大喪紀大軍旅大賔客則各掌其郷之禁令帥其屬夾道而蹕	屬中士以下○夾古洽反又古協反
三公若有邦事則爲之前驅而辟其喪亦如之	鄭司農云郷士爲三公道也若今時三公出城郡督郵盜賊道也
凡國有大事則戮其犯命者遂士掌四郊	鄭司農云謂百里外至三百里也玄謂其地則距王城百里以外至二百里言掌四郊者此主四郊獄也六遂之獄在四郊
各掌其遂之民數而糾其戒令	遂士十二人言各者二人而分主一遂
聽其獄訟察其辭辨其獄訟異其死刑之罪而要之二旬而職聽于朝司宼聽之斷其獄弊其訟于朝羣士司刑皆在各麗其灋以議獄訟獄訟成士師受中協日就郊而刑殺各於其遂肆之三日	就郊而刑殺者遂士也遂士擇刑殺日至其時往涖之如郷士爲之矣言各於其遂者四郊六遂遂處不同
若欲免之則王令三公會其期	令猶命也王欲赦之則用遂士職聽之時命三公往議之
若邦有大事聚衆庶則各掌其遂之禁令帥其屬而蹕	大事王所親也
六卿若有邦事則爲之前驅而辟其喪亦如之凡郊有大事則戮其犯命者縣士掌野	鄭司農云掌三百里至四百里大夫所食晉韓須爲公族大夫食縣玄謂地距王城二百里以外至三百里曰野三百里以外至四百里曰縣四百里以外至五百里曰都都縣野之地其邑非王子弟公卿大夫之采地則皆公邑也謂之縣縣士掌其獄焉言掌野者郊外曰野大揔言之也獄居近野之縣獄在二百里上縣之縣獄在三百里上都之縣獄在四百里上
各掌其縣之民數糾其戒令而聽其獄訟察其辭辨其獄訟異其死刑之罪而要之三旬而職聽于朝司宼聽之斷其獄弊其訟于朝羣士司刑皆在各麗其灋以議獄訟獄訟成士師受中協日刑殺各就其縣肆之三日	刑殺各就其縣者亦謂縣士也
若欲免之則王命六卿會其期	期亦謂縣士職聽之時
若邦有大役聚衆庶則各掌其縣之禁令若大夫有邦事則爲之前驅而辟其喪亦如之凡野有大事則戮其犯命者	野距王城二百里以外及縣都
方士掌都家	鄭司農云掌四百里至五百里公所食魯季氏食於都玄謂都王子弟及公卿之采地家大夫之采地大都在畺地小都在縣地家邑在稍地不言掌其民數民不純屬王
聽其獄訟之辭辨其死刑之罪而要之三月而上獄訟于國	三月乃上要者又變朝言國以其自有君異之
司宼聽其成于朝羣士司刑皆在各麗其灋以議獄訟	成平也鄭司農說以春秋傳曰晉邢侯與雍子爭鄐田久而無成〇鄐許六反
獄訟成士師受中書其刑殺之成與其聽獄訟者	都家之吏自協日刑殺但書其成與治獄之吏姓名備反覆有失實者
凡都家之大事聚衆庶則各掌其方之禁令	方士十六人言各掌其方者四人而主一方也其方以王之事動衆則爲班禁令焉
以時脩其縣灋若歲終則省之而誅賞焉	縣法縣師之職也其職掌邦國都鄙稍甸郊野之地域而辨其夫家人民田萊之數及其六畜車輦之稽方士以四時脩此法歲終又省之則與掌民數亦相近
凡都家之士所上治則主之	都家之士都士家士也所上治者謂獄訟之小事不附罪者也主之告於司宼聽平之
訝士掌四方之獄訟	鄭司農云四方諸侯之獄訟
諭罪刑于邦國	告曉以麗罪及制刑之本意
凡四方之有治於士者造焉	謂讞疑辨事先來詣乃通之於士也士主謂士師也如今郡國亦時遣主者吏詣廷尉議者○造七報反讞魚竭反
四方有亂獄則往而成之	亂獄謂若君臣宣淫上下相虐者也往而成之猶呂歩舒使治淮南獄
邦有賔客則與行人送逆之入於國則爲之前驅而辟野亦如之居館則帥其屬而爲之蹕誅戮暴客者客出入則道之有治則贊之	送逆謂始來及去也出入謂朝覲於王時也春秋傳曰晉侯受䇿以岀出入三覲入國入野自以時事
凡邦之大事聚衆庶則讀其誓禁朝士掌建邦外朝之灋左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州長衆庶在其後左嘉石平罷民焉右肺石達窮民焉	樹棘以爲位者取其赤心而外刺象以赤心三刺也槐之言懷也懷來人於此欲與之謀羣吏謂府史也州長郷遂之官鄭司農云王有五門外曰皐門二曰雉門三曰庫門四曰應門五曰路門路門一曰畢門外朝在路門外內朝在路門內左九棘右九棘故易曰係用徽纆寘于叢棘玄謂明堂位說魯公宮曰庫門天子皐門雉門天子應門言魯用天子之禮所名曰庫門者如天子皐門所名曰雉門者如天子應門此名制二兼四則魯無皐門應門矣檀弓曰魯莊公之喪旣葬而絰不入庫門言其除喪而反由外來是庫門在雉門外必矣如是王五門雉門爲中門雉門設兩觀與今之宮門同閽人幾岀入者窮民蓋不得入也郊特牲譏繹於庫門內言逺當於廟門廟在庫門之內見於此矣小宗伯職曰建國之神位右社稷左宗廟然則外朝在庫門之外皐門之內與今司徒府有天子以下大會殿亦古之外朝哉周天子諸侯皆有三朝外朝一內朝二內朝之在路門內者或謂之燕朝○長丁丈反罷音皮刺七賜反纆音墨觀古亂反
帥其屬而以鞭呼趨且辟	趨朝辟行人執鞭以威之○趨又作趣七須反又淸欲反
禁慢朝錯立族談者	慢朝謂臨朝不肅敬也錯立族談違其位僔語也○僔子損反又才官反一音纂
凡得獲貨賄人民六畜者委于朝吿于士旬而舉之大者公之小者庶民私之	俘而取之曰獲委於朝十日待來識之者人民謂刑人奴隷逃亡者司隷職曰帥其民而搏盜賊鄭司農云若今時得遺物及放失六畜持詣郷亭縣廷大者公之大物没入公家也小者私之小物自卑也玄謂人民之小者未齓七歲以下○失音逸又如字齓初謹反又測吝反
凡士之治有期日國中一旬郊二旬野三旬都三月邦國朞期內之治聽期外不聽	鄭司農云謂在期内者聽期外者不聽若今時徒論決滿三月不得乞鞫○朞居其反鞫居六反
凡有責者有判書以治則聽	判半分而合者故書判爲辨鄭司農云謂若今時辭訟有劵書者爲治之辨讀爲別謂別劵也玄謂古者岀責之息亦如其國服與○爲于僞反别彼列反
凡民同貨財者令以國灋行之犯令者刑罰之	鄭司農云同貨財者謂合錢共賈者也以國法行之司市爲節以遣之玄謂同貨財者富人畜積者多時收斂之乏時以國服之法出之雖有騰躍其贏不得過此以利出者與取者過此則罰之若今時加貴取息坐臧〇共如字賈音古積子賜反又如字岀尺遂反又如字
凡屬責者以其地傅而聽其辭	鄭司農云謂訟地畔界者田地町畔相比屬故謂之屬責以地傅而聽其辭以其比畔爲證也玄謂屬責轉責使人歸之而本主死亡歸受之數相抵冒者也以其地之人相比近能爲證者來乃受其辭爲治之○屬如字或音燭傅音付町徒頂反比毗志反下大比同
凡盜賊軍郷邑及家人殺之無罪	鄭司農云謂盜賊羣輩若軍共攻盜郷邑及家人者殺之無罪若今時無故入人室宅廬舍上人車船牽引人欲犯法者其時格殺之無罪
凡報仇讎者書於士殺之無罪	謂同國不相辟者將報之必先言之於士〇辟音避
若邦凶荒札喪宼戎之故則令邦國都家縣鄙慮刑貶	故書慮爲憲貶爲窆杜子春云窆當爲禁憲謂幡書以明之玄謂慮謀也貶猶減也謂當圖謀援刑且減國用爲民困也所貶視時爲多少之法○窆彼驗反
司民掌登萬民之數自生齒以上皆書於版辨其國中與其都鄙及其郊野異其男女歲登下其死生	登上也男八月女七月而生齒版今戶籍也下猶去也毎歲更著生去死
及三年大比以萬民之數詔司宼司宼及孟冬祀司民之日獻其數于王王拜受之登于天府內史司會冢宰貳之以贊王治	鄭司農云文昌宮三能屬軒轅角相與爲體近文昌爲司命次司中次司禄次司民玄謂司民軒轅角也天府主祖廟之藏者贊佐也三官以貳佐王治者當以民多少黜陟主民之吏〇能吐才反
司刑掌五刑之灋以麗萬民之罪墨罪五百劓罪五百宫罪五百刖罪五百殺罪五百	墨黥也先刻其面以墨窒之劓截其鼻也今東西夷或以墨劓爲俗古刑人亡逃者之世類與宮者丈夫則割其勢女子閉於宮中若今宦男女也刖斷足也周改臏作刖殺死刑也書傳曰決關梁踰城郭而略盜者其刑臏男女不以義交者其刑宮觸易君命革輿服制度姦軌盜攘傷人者其刑劓非事而事之出入不以道義而誦不詳之辭者其刑墨降畔宼賊刼掠奪攘撟虔者其刑死此二千五百罪之目略也其刑書則亡夏刑大辟二百臏辟三百宮辟五百劓墨各千周則變焉所謂刑罰世輕世重者也鄭司農云漢孝文帝十三年除肉刑○劓魚器反又魚界反刖音月又五刮反黥其京反窒又作涅乃結反又丁結反斷丁管反臏頻忍反降戸江反橋居兆反
若司宼斷獄弊訟則以五刑之灋詔刑罰而以辨罪之輕重	詔刑罰者處其所應不如今律家所署法矣
司刺掌三刺三宥三赦之灋以贊司宼聽獄訟	刺殺也訊而有罪則殺之宥寛也赦舍也〇刺七賜反
壹刺曰訊羣臣再刺曰訊羣吏三刺曰訊萬民	訊言
壹宥曰不識再宥曰過失三宥曰遺忘	鄭司農云不識謂愚民無所識則宥之過失若今律過失殺人不坐死玄謂識審也不審若今仇讎當報甲見乙誠以爲甲而殺之者過失若舉刃欲斫伐而軼中人者遺忘若閒帷薄忘有在焉者而以兵矢投射之〇忘音妄軼待結反中丁仲反閒去聲射食亦反
壹赦曰幼弱再赦曰老旄三赦曰憃愚	憃愚生而癡騃童昏者鄭司農云幼弱老旄若今律令年未滿八歲八十以上非手殺人他皆不坐○旄亡報反惷勑江反又貞巷反又癡用反騃五駭反
以此三灋者求民情斷民中而施上服下服之罪然後刑殺	上服殺與墨劓下服宮刖也司約職曰其不信者服墨刑凡行刑必先規識所刑之處乃後行之
司約掌邦國及萬民之約劑治神之約爲上治民之約次之治地之約次之治功之約次之治器之約次之治摯之約次之	此六約者諸侯以下至於民皆有焉劑謂劵書也治者理其相抵冒上下之差也神約謂命祀郊社羣望及所祖宗也夔子不祀祝融楚人伐之民約謂征稅遷移仇讎旣和若懷宗九姓在晉殷民六族七族在魯衛皆是也地約謂經界所至田萊之比也功約謂王功國功之屬賞爵所及也器約謂禮樂吉凶車服所得用也摯約謂玉帛禽鳥相與往來也○約於妙反後同比毗志反又必二反
凡大約劑書於宗彞小約劑書於丹圖	大約劑邦國約也書於宗廟之六彞欲神監焉小約劑萬民約也丹圖未聞或有彫器簠簋之屬有圖象者與春秋傳曰斐豹隷也著於丹書今俗語有鐵劵丹書豈此舊典之遺言○與音餘斐音非又方尾反
若有訟者則珥而辟藏其不信者服墨刑	鄭司農云謂有爭訟罪罰刑書謬誤不正者爲之開藏取本刑書以正之當開時先祭之玄謂訟訟約若宋仲幾薛宰者也辟藏開府視約書不信不如約也珥讀曰衈謂殺雞取血釁其戶○藏才浪反下同爲于僞反
若大亂則六官辟藏其不信者殺	大亂謂僭約若呉楚之君僭稱王晉文公請隧以葬者六官辟藏明罪大也六官初受盟約之貳
司盟掌盟載之灋	載盟辭也盟者書其辭於策殺牲取血坎其牲加書於上而埋之謂之載書春秋傳曰宋寺人惠牆伊戾坎用牲加書爲世子痤與楚客盟〇痤才戈反
凡邦國有疑會同則掌其盟約之載及其禮儀北面詔明神旣盟則貳之	有疑不協也明神神之明察者謂日月山川也覲禮加方明于壇上所以依之也詔之者讀其載書以告之也貳之者寫副當以授六官
盟萬民之犯命者詛其不信者亦如之	盟詛者欲相與共惡之也犯命犯君敎令也不信違約者也春秋傳曰臧紇犯門斬關以岀乃盟臧氏又曰鄭伯使卒出豭行岀犬雞以詛射潁考叔者○詛側慮反紇恨發反
凡民之有約劑者其貳在司盟	貳之者檢其自相違約
有獄訟者則使之盟詛	不信則不敢聽此盟詛所以省獄訟
凡盟詛各以其地域之衆庶共其牲而致焉旣盟則爲司盟共祈酒脯	使其邑閭出牲來盟巳又使出酒脯司盟爲之祈明神使不信者必凶
職金掌凡金玉錫石丹靑之戒令	靑空靑也
受其入征者辨其物之媺惡與其數量楬而璽之入其金錫于爲兵器之府入其玉石丹靑于守藏之府	爲兵器者攻金之工六也守藏者玉府內府也鄭司農云受其入征者謂主受采金玉錫石丹靑者之租稅也楬而璽之者楬書其數量以著其物也璽者印也旣楬書揃其數量又以印封之今時之書有所表識謂之楬櫫○楬音竭璽音徙守音狩著直略反又張慮反揃音牋識申志反又如字櫫音豬
入其要	要凡數也入之於大府
掌受士之金罰貨罰入于司兵	給治兵及工直也貨泉貝也罰罰贖也書曰金作贖刑〇贖常戍反一音蜀
旅于上帝則共其金版饗諸侯亦如之	鉼金謂之版此版所施未聞〇版音板鉼必領反
凡國有大故而用金石則掌其令	主其取之令也用金石者作槍雷椎㨃之屬○槍七羊反雷音誄又爲礌郎對反椎直追反㨃宅耕反
司厲掌盜賊之任器貨賄辨其物皆有數量賈而楬之入于司兵	鄭司農云任器貨賄謂盜賊所用傷人兵器及所盜財物也入于司兵若今時傷殺人所用兵器盜賊贓加責没入縣官○賈音嫁
其奴男子入于罪隷女子入于舂槀	鄭司農云謂坐爲盜賊而爲奴者輸於罪隷舂人槀人之官也由是觀之今之爲奴婢古之罪人也故書曰予則奴戮汝論語曰箕子爲之奴罪隷之奴也故春秋傳曰斐豹隷也著於丹書請焚丹書我殺督戎恥爲奴欲焚其籍也玄謂奴從坐而没入縣官者男女同名〇槀古老反
凡有爵者與七十者與未齓者皆不爲奴	有爵謂命士以上也齓毀齒也男八歲女七歲而毀齒毀況僞反
犬人掌犬牲凡祭祀共犬牲用牷物伏瘞亦如之	鄭司農云牷純也物色也伏謂伏犬以王車轢之瘞謂埋祭也爾雅曰祭地曰瘞埋〇牷音全瘞於例反轢音歷
凡幾珥沈辜用駹可也	故書駹作龍鄭司農云幾讀爲庪爾雅曰祭山曰庪縣祭川曰浮沈大宗伯職曰以埋沈祭山川林澤以罷辜祭四方百物龍讀爲駹謂不純色也玄謂幾讀爲刏珥當爲衈刏衈者釁禮之事〇駹亡江反庪九委反又居綺反縣音玄罷孚逼反
凡相犬牽犬者屬焉掌其政治	相謂視擇知其善惡○相息亮反
司圜掌收敎罷民凡害人者弗使冠飾而加明刑焉任之以事而收敎之能改者上罪三年而舍中罪二年而舍下罪一年而舍其不能改而出圜土者殺雖出三年不齒	弗使冠飾者著黑幪若古之象刑與舍釋之也鄭司農云罷民謂惡人不從化爲百姓所患苦而未入五刑者也故曰凡害人者不使冠飾任之以事若今時罰作矣○著丁略反幪莫公反又莫貢反與音餘
凡圜土之刑人也不虧體其罰人也不虧財	言其刑人但加以明刑罰人但任之以事耳鄭司農云以此知其爲民所苦而未入刑者也故大司宼職曰凡萬民之有罪過而未麗於法而害於州里者桎梏而坐諸嘉石役諸司空又曰以嘉石平罷民國語曰罷士無伍罷女無家言爲惡無所容入也玄謂圜上所收敎者過失害人巳麗於法者
掌囚掌守盜賊凡囚者上罪梏拲而桎中罪桎梏下罪梏王之同族拲有爵者桎以待弊罪	凡囚者謂非盜賊自以他罪拘者也鄭司農云拲者兩手共一木也桎梏者兩手各一木也玄謂在手曰梏在足曰桎中罪不拲手足各一木耳下罪又去桎王同族及命士以上雖有上罪或拲或桎而已弊猶斷也〇梏古毒反參著曰梏偏著曰桎說文梏手械也桎足械也拲姜奉反一居辱反漢書音拱一音恐桎之實反
及刑殺告刑于王奉而適朝士加明梏以適市而刑殺之	告刑于王吿王以今日當行刑及所刑姓名也其死罪也曰某之罪在大辟其刑罪則曰某之罪在小辟奉而適朝者重刑爲王欲有所赦且當以付士士郷士也郷士加明梏者謂書其姓名及其罪於梏而著之也囚時雖有無梏者至於刑殺皆設之以適市就衆也庶姓無爵者皆刑殺於市〇著丁略反又張慮反
凡有爵者與王之同族奉而適甸師氏以待刑殺	適甸師氏亦由朝乃往也待刑殺者掌戮將自市來也文王世子曰雖親不以犯有司正術也所以體異姓也刑于隱者不與國人慮兄弟也
掌戮掌斬殺賊諜而搏之	斬以鈇鉞若今要斬也殺以刀刃若今棄市也諜謂姦宼反閒者賊與諜罪大者斬之小者殺之搏當爲膊諸城上之膊字之誤也膊謂去衣磔之○諜音牒搏普博反磔也要一遥反閒去聲
凡殺其親者焚之殺王之親者辜之	親緦服以內也焚燒也易曰焚如死如棄如辜之言枯也謂磔之
凡殺人者踣諸市肆之三日	髠者必王之同族不宮者宮之爲翦其類髠頭而已守積積在隱者宜也○髠苦門反積子賜反
司隷掌五隷之灋辨其物而掌其政令	五隷謂罪隷四翟之隷也物衣服兵器之屬
帥其民而搏盜賊役國中之辱事爲百官積任器凡囚執人之事	民五隷之民也鄭司農云百官所當任持之器物此官主爲積聚之也玄謂任猶用也〇爲于僞反
邦有祭祀賔客喪紀之事則役其煩辱之事	煩猶劇也士喪禮下篇曰隷人涅廁
掌帥四翟之隷使之皆服其邦之服執其邦之兵守王宮與野舍之厲禁	野舍王行所止舍也厲遮例也○例音烈
罪隷掌役百官府與凡有守者掌使令之小事	役給其小役
凡封國若家牛助爲牽徬	鄭司農云凡封國若家謂建諸侯立大夫家也牛助爲牽徬此官主爲送致之也玄謂牛助國以牛助轉徙也罪隷牽徬之在前曰牽在旁曰徬○徬歩浪反
其守王宮與其厲禁者如蠻隷之事蠻隷掌役校人養馬其在王宮者執其國之兵以守王宮在野外則守厲禁	○校戶敎反
閩隷掌役畜養鳥而阜蕃敎擾之掌子則取隷焉	杜子春云子當爲祀玄謂掌子者王立世子置臣使掌其家事而以閩隷役之
夷隷掌役牧人養牛馬與鳥言	鄭司農云夷狄之人或曉鳥獸之言故春秋傳曰介葛廬聞牛鳴曰是生三犧皆用矣是以貉隷職掌與獸言
其守王宫者與其守厲禁者如蠻隷之事貉隷掌役服不氏而養獸而敎擾之掌與獸言	不言阜蕃者猛獸不可服又不生乳於圈檻也○生如字又色敬反乳而樹反圏求阮反檻戶覽反
其守王宮者與其守厲禁者如蠻隷之事布憲掌憲邦之刑禁正月之吉執旌節以宣布于四方而憲邦之刑禁以詰四方邦國及其都鄙達于四海	憲表也謂縣之也刑禁者國之五禁所以左右刑罰者司宼正月布刑于天下正歲又縣其書于象魏布憲於司宼布刑則以旌節出宣令之於司宼縣書則亦縣之于門閭及都鄙邦國刑者王政所重故屢丁寧焉詰謹也使四方謹行之爾雅曰九夷八蠻六戎五狄謂之四海○詰起吉反縣音玄
凡邦之大事合衆庶則以刑禁號令禁殺戮掌司斬殺戮者凡傷人見血而不以吿者攘獄者遏訟者以吿而誅之	司猶察也察此四者告於司宼罪之也斬役戮謂吏民相斬相殺相戮者傷人見血見血乃爲傷人耳鄭司農云攘獄者距當獄者也遏訟者遏止欲訟者也玄謂攘猶卻也卻獄者言不受也
禁暴氏掌禁庶民之亂暴力正者撟誣犯禁者作言語而不信者以告而誅之	民之好爲侵陵稱詐謾誕此三者亦刑所禁也力正以力强得正也○橋居表反謾武諫反一亡半反
凡國聚衆庶則戮其犯禁者以徇凡奚隷聚而出入者則司牧之戮其犯禁者	奚隷女奴男奴也其聚出入有所使
野廬氏掌達國道路至于四畿	達謂巡行通之使不陷絕也去王城五百里曰畿○行下孟反
比國郊及野之道路宿息井樹	比猶校也宿息廬之屬賔客所宿及晝止者也井共飲食樹爲蕃蔽
若有賔客則令守涂地之人聚柝之有相翔者則誅之	守涂地之人道所岀廬宿旁民也相翔猶昌翔觀伺者也鄭司農云聚柝之聚擊柝以宿衛之也有姦人相翔於賔客之側則誅之不得令宼盜賔客○柝音託令平聲
凡道路之舟車轚互者敘而行之	舟車轚互謂於迫隘處也車有轘轅坻閣舟有砥柱之屬其過之者使以次敘之○轚音計又古的反隘烏賣反轘戶關反坻之爾反又都禮反
凡有節者及有爵者至則爲之辟	辟辟行人亦使守涂地者
禁野之橫行徑踰者	皆爲防姦也橫行妄由田中徑踰射邪趨疾越隄渠也○射食亦反邪似嗟反
凡國之大事比脩除道路者	比校治道者名若今次金敘大功
掌凡道禁	禁謂若今絕蒙大巾持兵杖之屬
邦之大師則令埽道路且以幾禁行作不時者不物者	不時謂不夙則莫者也不物謂衣服操持非此常人也幾禁之者備姦人內賊及反閒○莫音暮操七曹反
蜡氏掌除骴	曲禮四足死者曰漬故書骴作脊鄭司農云脊讀爲漬謂死人骨也月今曰掩骼埋胔骨之尚有肉者也及禽獸之骨皆是○蜡淸預反骴似賜反漬胔同又作㱴骼古百反
凡國之大祭祀令州里除不蠲禁刑者任人及凶服者以及郊野大師大賔客亦如之	蠲讀如吉圭惟饎之圭圭絜也刑者黥劓之屬任人司圜所收敎罷民也凶服服衰絰也此所禁除者皆爲不欲見人所薉惡也〇蠲古玄反舊音圭饎昌志反罷音皮衰七雷反薉紆廢反
若有死於道路者則令埋而置楬焉書其日月焉縣其衣服任器于有地之官以待其人	有地之官主此地之吏也其人其家人也鄭司農云楬欲令其識取之今時楬櫫是也有地之官有部界之吏今時郷亭是也〇楬音竭
掌凡國之骴禁	禁謂孟春掩骼埋胔之屬
雍氏掌溝瀆澮池之禁凡害於國稼者春令爲阱擭溝瀆之利於民者秋令塞阱杜擭	溝瀆澮田閒通水者也池謂陂障之水道也害於國稼謂水潦及禽獸也阱穿地爲􁍴所以禦禽獸其或超踰則陷焉世謂之陷阱擭柞鄂也堅地阱淺則設柞鄂於其中秋而杜塞阱擭收刈之時爲其陷害人也書粊誓曰􁄽乃擭敜乃阱時秋也伯禽以出師征徐戎〇阱在性反擭胡化反􁍴七豔反柞才伯反又在洛反鄂五格反又五各反粊音袐􁄽音杜敜乃協反
禁山之爲苑澤之沈者	爲其就禽獸魚鼈自然之居而害之鄭司農云不得擅爲苑囿於山也澤之沈者謂毒魚水蟲之屬○苑紆阮反
萍氏掌國之水禁	水禁謂水中害人之處及入水捕魚鼈不時
幾酒	苛察沽買過多及非時者
謹酒	使民節用酒也書酒誥曰有政有事無彞酒
禁川游者	備波洋卒至沈溺也○洋音翔又音羊卒寸忽反
司寤氏掌夜時	夜時謂夜晚早若今甲乙至戌
以星分夜以詔夜士夜禁	夜士主行夜徼候者如今都候之屬○行下孟反徼古弔反
禦晨行者禁宵行者夜遊者	備其遭宼害及謀非公事禦亦禁也謂遏止之無刑法也晨先明也宵定昏也書曰宵中星虛春秋傳曰夜中星隕如雨○先悉薦反
司烜氏掌以夫遂取明火於日以鑒取明水於月以共祭祀之明齍明燭共明水	夫遂陽遂也鑒鏡屬取水者世謂之方諸取日之火月之水欲得隂陽之絜氣也明燭以照饌陳明水以爲玄酒鄭司農云夫發聲明齍謂以明水滫滌粢盛黍稷○夫方符反或音符齍音資
凡邦之大事共墳燭庭燎	故書墳爲蕡鄭司農云蕡燭麻燭也玄謂墳大也樹於門外曰大燭於門內曰庭燎皆所以照衆爲明○墳扶云反燎力召反蕡扶云反
中春以木鐸脩火禁于國中	爲季春將岀火也火禁謂用火之處及備風燥○中音仲
軍旅脩火禁邦若屋誅則爲明竁焉	鄭司農云屋誅謂夷三族無親屬收葬者故爲葬之也三夫爲屋一家田爲一夫以此知三家也玄謂屋讀如其刑剭之剭剭誅謂所殺不於市而以適甸師氏者也明竁若今楬頭明書其罪法也司烜掌明竁則罪人夜葬與○竁昌絹反剭音屋又音握與音餘
條狼氏掌執鞭以趨辟王岀入則八人夾道公則六人侯伯則四人子男則二人	趨辟趨而辟行人若今卒辟車之爲也孔子曰富而可求雖執鞭之士吾亦爲之言士之賤也○趨七須反辟婢亦反又音避卒子忽反辟車必亦反
凡誓執鞭以趨於前且命之誓僕右曰殺誓馭曰車轘誓大夫曰敢不關鞭五百誓師曰三百誓邦之大史曰殺誓小史曰墨	前謂所誓衆之行前也有司讀誓辭則大言其刑以警所誓也誓者謂岀軍及將祭祀時也岀軍之誓誓左右及馭則書之甘誓備矣郊特牲說祭祀之誓曰十之日王立于澤親聽誓命受敎諫之義也車轘謂車裂也師樂師也大史小史主禮事者鄭司農云誓大夫曰敢不關謂不關於君也玄謂大夫自受命以出則其餘事莫不復請○轘戶串反一音環大音泰行戸剛反復音服請音情
脩閭氏掌比國中宿互柝者與其國粥而比其追胥者而賞罰之	國中城中也粥養也國所游養謂羨卒也追逐宼也胥讀爲偦故書互爲巨鄭司農云宿謂宿衛也巨當爲互謂行馬所以障互禁止人也柝謂行夜擊柝○比毗志反粥音育追如字又張類反偦音胥又息呂反
禁徑踰者與以兵革趨行者與馳騁於國中者	皆爲其惑衆
邦有故則令守其閭互唯執節者不幾	令者令其閭內之閭胥里宰之屬
㝠氏掌設弧張	􁀦張罿罦之屬所以扃絹禽獸○㝠音覓罿昌容反又上凶反罦音浮扃古熒反絹古犬反一古縣反下同
爲阱擭以攻猛獸以靈鼓􁍰之	靈鼓六面鼓􁍰之使驚趨阱擭○􁍰丘于反
若得其獸則獻其皮革齒須備	鄭司農云須直謂頥下須備謂搔也○搔音爪
庶氏掌除毒蠱以攻說禬之嘉草攻之	毒蠱蟲物而病害人者賊律曰敢蠱人及敎令者弃市攻說祈名祈其神求去之也嘉草藥物其狀未聞攻之謂燻之鄭司農云禬除也玄謂此禬讀如潰癕之潰〇庶章預反蠱音古禬音潰令力呈反去起呂反燻許云反
凡􁍰蠱則令之比之	使爲之又校次之
穴氏掌攻蟄獸各以其物火之	蟄獸熊羆之屬冬藏者也將攻之必先燒其所食之物於穴外以誘出之乃可得之
以時獻其珍異皮革翨氏掌攻猛鳥各以其物爲媒而掎之	猛鳥鷹隼之屬置其所食之物於絹中鳥來下則掎其脚〇掎居綺反隼息允反
以時獻其羽翮	○翮戶革反
柞氏掌攻草木及林麓	林人所養者山足曰麓○柞側百反麓音鹿
夏日至令刊陽木而火之冬日至令剥隂本而水之	刋剥互言耳皆謂斫去次地之皮生山南爲陽木生山北爲隂木火之水之則使其肄不生○刋苦干反肄以四反
若欲其化也則春秋變其水火	化猶生也謂時以種榖也變其水火者乃所火則水之所水則火之則其土和美
凡攻木者掌其政令	除木有時
薙氏掌殺草春始生而萌之夏日至而夷之秋繩而芟之冬日至而耜之	故書萌作甍杜子春云甍當爲萌謂耕反其萌牙書亦或爲萌玄謂萌之有以玆其斫其生者夷之以鈎鎌迫地芟之也若今取茭矣含實曰繩芟其繩則實不成孰耜之以耜測凍土剗之○繩以證反芟所銜反甍音萌玆其音基鉏也鎌音廉茭音交剗初産反
若欲其化也則以水火變之	謂以火燒其所芟萌之草巳而水之則其土亦和美矣月令季夏燒薙行水利以殺草如以熱湯是其一時著之
掌凡殺草之政令硩蔟氏掌覆夭鳥之巢	覆猶毀也夭鳥惡鳴之鳥若鴞􁍵○覆芳復反夭音妖鴞于驕反􁍵音服
以方書十日之號十有二辰之號十有二月之號十有二歲之號二十有八星之號縣其巢上則去之	方版也日謂從甲至癸辰謂從子至亥月謂從娵至荼歲謂從攝提格至赤奮若星謂從角至軫夭鳥見此五者而去其詳未聞○縣音玄娵子須反荼音餘又音舒又音徒
翦氏掌除蠹物以攻禜攻之以莽草熏之	蠹物穿食人器物者蟲魚亦是也攻禜祈名莽草藥物殺蟲者以熏之則死故書蠹爲櫜杜子春云櫜當爲蠹○蠹丁故反禜音詠莽亡蕩反櫜古毛反
凡庶蠱之事	庶除毒蟲者蠱蠹之類或熏以莽草則去○庶章預反
赤􁍶氏掌除牆屋以蜃炭攻之以灰洒毒之	洒灑也除牆屋者除蟲豸藏逃其中者蜃大蛤也擣其炭以坋之則走淳之以灑之則死故書蜃爲晨鄭司農云晨當爲蜃書亦或爲蜃○蜃市軫反洒色買反又霜寄反豸直氏反坋蒲悶反淳之純反
凡隙屋除其貍蟲	貍蟲䗪肌蛷之屬〇貍莫皆反又莫拜反䗪章夜反蛷音求
蟈氏掌去鼃黽焚牡蘜以灰洒之則死	牡蘜蘜不華者齊魯之閒謂鼃爲蟈黽耿黽也蟈與耿黽尤怒鳴爲聒人耳去之〇去起呂反鼃戶媧反黽莫幸反蘜弓六反
以其煙被之則凡水蟲無聲	杜子春云假令風從東方來則於水東面爲煙令煙西行被之水上〇被皮義反
壷涿氏掌除水蟲以炮土之鼓􁍰之以焚石投之	水蟲狐蜮之屬故書炮作泡杜子春讀炮爲苞有苦葉之苞玄謂燔之炮之炮炮土之鼓瓦鼓也焚石投之使驚去
若欲殺其神則以牲橭午貫象齒而沈之則其神死淵爲陵	神謂水神龍罔象故書橭爲梓午爲五杜子春云梓當爲橭橭讀爲枯枯榆木名書或爲樗又云五貫當爲午貫〇橭音怙又讀爲枯亦音姑山榆也梓音子樗勑居反
庭氏掌射國中之夭鳥若不見其鳥獸則以救日之弓與救月之矢夜射之	不見鳥獸謂夜來鳴呼爲怪者獸狐狼之屬鄭司農云救日之弓救月之矢謂日月食所作弓矢玄謂日月之食隂陽相勝之變也於日食則射大隂月食則射大陽與〇射食亦反呼喚故反大音泰下同
若神也則以大隂之弓與枉矢射之	神謂非鳥獸之聲若或叫乎宋大廟譆譆出出者大隂之弓救月之弓枉矢救日之矢與不言救月之弓與救日之矢者互言之救日用枉矢則救月以恒矢可知也〇譆許其反岀本作詘
銜枚氏掌司嚻	察嚻讙者爲其聒亂在朝者之言語〇嚻五羔反讙呼九反
國之大祭祀令禁無嚻	令令主祭祀者
軍旅田役令銜枚	爲其言語以相誤
禁嘂呼歎嗚於國中者行歌哭於國中之道者	爲其惑衆相感動嗚吟也○嘂音叫
伊耆氏掌國之大祭祀共其杖咸	咸讀爲函老臣雖杖於朝事鬼神尚敬去之有司以此函藏之旣事乃授之○去起呂反
軍旅授有爵者杖	别吏卒且以扶尊者將軍杖鉞○别彼烈反
共王之齒杖	王之所以賜老者之杖鄭司農云謂年七十當以王命受杖者今時亦命之爲王杖玄謂王制曰五十杖於家六十杖於郷七十杖於國八十杖於朝
大行人掌大賔之禮及大客之儀以親諸侯	大賔要服以內諸侯大客謂其孤卿○要於遥反
春朝諸侯而圖天下之事秋覲以比邦國之功夏宗以陳天下之謨冬遇以協諸侯之慮時會以發四方之禁殷同以施天下之政	此六事者以王見諸侯爲文圖比陳協皆考績之言王者春見諸侯則圖其事之可否秋見諸侯則比其功之髙下夏見諸侯則陳其謀之是非冬見諸侯則合其慮之異同六服以其朝歲四時分來更迭如此而徧時會即時見也無常期諸侯有不順服者王將有征討之事則旣朝王命爲壇於國外合諸侯而發禁命事焉禁謂九伐之法殷同即殷見也王十二歲一巡守若不巡守則殷同殷同者六服盡朝旣朝王亦命爲壇於國外合諸侯而命其政政謂邦國之九法殷同四方四時分來歲終則徧矣九伐九法皆抂司馬職司馬法曰春以禮朝諸侯圖同事夏以禮宗諸侯陳同謀秋以禮覲諸侯比同功冬以禮遇諸侯圖同慮時以禮會諸侯施同政殷以禮宗諸侯發同禁○朝直遙反比毗志反見竝賢遍反
時聘以結諸侯之好殷覜以除邦國之慝	此二事者亦以王見諸侯之臣使來者爲文也時聘者亦無常期天子有事諸侯使大夫來聘親以禮見之禮而遣之所以結其恩好也天子無事則巳殷頫謂一服朝之歲也慝猶惡也一服朝之歲五服諸侯皆使卿以聘禮來覜天子天子以禮見之命以政禁之事所以除其惡行○好呼報反覜通弔反慝吐得反
閒問以諭諸侯之志歸脤以交諸侯之福賀慶以贊諸侯之喜致禬以補諸侯之烖	此四者王使臣於諸侯之禮也閒問者閒歲一問諸侯謂存省之屬諭諸侯之志者諭言語諭書名其類也交或往或來者也􁆒助也致禬凶禮之弔禮禬禮也𥙷諸侯烖有若春秋澶淵之會謀歸宋財○閒去聲脤上忍反禬音會澶市然反
以九儀辨諸侯之命等諸臣之爵以同邦國之禮而待其賔客	九儀謂命者五公侯伯子男也爵者四孤卿大夫士也
上公之禮執桓圭九寸繅藉九寸冕服九章建常九斿樊纓九就貳車九乘介九人禮九牢其朝位賔主之閒九十歩立當車軹擯者五人廟中將幣三享王禮再祼而酢饗禮九獻食禮九舉岀入五積三問三勞諸侯之禮執信圭七寸繅藉七寸冕服七章建常七斿樊纓七就貳車七乘介七人禮七牢朝位賔主之間七十歩立當前疾擯者四人廟中將幣三享王禮壹祼而酢饗禮七獻食禮七舉出入四積再問再勞諸伯執躬圭其他皆如諸侯之禮諸子執穀璧五寸繅藉五寸冕服五章建常五斿樊纓五就貳車五乘介五人禮五牢朝位賔主之閒五十歩立當車衡擯者三人廟中將幣三享王禮壹祼不酢饗禮五獻食禮五舉出入三積壹問壹勞諸男執蒲璧其他皆如諸子之禮	繅藉以五采韋衣板若奠玉則以藉之冕服著冕所服之衣也九章者自山龍以下七章者自華蟲以下五章者自宗彞以下也常旌旗也斿其屬幓垂者也樊纓馬飾也以罽飾之每一處五采備爲一就就成也貳副也介輔已行禮者也禮大禮饔餼也三牲備爲一牢朝位謂大門外賔下車及王車出迎所立處也王始立六門內交擯三辭乃乘車而迎之齊僕爲之節上公立當軹侯伯立當疾子男立當衡王立當軫與廟受命祖之廟也饗設盛禮以飲賔也問問不恙也勞謂苦倦之也皆有禮以幣致之故書祼作果鄭司農云車軹軹也三享三獻也祼讀爲灌再灌再飲公也而酢報飲王也舉舉樂也出入五積謂饋之芻米也前疾謂駟馬車轅前胡下垂柱地者玄謂三享皆束帛加璧庭實惟國所有朝士儀曰奉國地所出重物而獻之明臣職也朝先享不言朝者朝正禮不嫌有等也王禮王以鬱鬯禮賔也鬱人職曰凡祭祀賔客之祼事和鬱鬯以實彞而陳之禮者使宗伯攝酌圭瓚而祼王旣拜送爵又攝酌璋瓚而祼后又拜送爵是謂再祼再祼賔乃酢王也禮侯伯一祼而酢者祼賔賔酢王而巳后不祼也禮子男一祼不酢者祼賔而巳不酢王也不酢之禮聘禮禮賔是與九舉舉牲體九飯也出入謂從來訖去也毎積有牢禮米禾芻薪凡數不同者皆降殺〇繅音藻藉在夜反斿音留下同樊畔干反乘繩證反軹之氏反或居氏反擯必刃反祼古亂反食禮音嗣積子賜反勞去聲信音申後信圭同衣版於旣反著丁略反屬章玉反幓音杉罽居例反齊側皆反與音餘飲於鴆反恙羊尚反柱張矩反飯扶晩反
凡大國之孤執皮帛以繼小國之君岀入三積不問壹勞朝位當車前不交擯廟中無相以酒禮之其他皆眡小國之君	此以君命來聘者也孤尊旣聘享更自以其贄見執束帛而巳豹皮表之爲飾繼小國之君言次之也朝聘之禮毎一國畢乃前不交擯者不使介傳辭交于王之擯親自對擯者也廟中無相介皆入門西上而立不前相禮者聘之介是與以酒禮之酒謂齊酒也和之不用鬱鬯耳其他謂貳車及介牢禮賔主之閒擯者將幣祼酢饗食之數〇相息亮反又息丈反見賢遍反下壹見同齊才計反
凡諸侯之卿其禮各下其君二等以下及其大夫士皆如之	此亦以君命來聘者也所下其君者介與朝位賔主之閒也其餘則自以其爵聘義曰上公七介侯伯五介子男三介是謂使卿之聘之數也朝位則上公七十歩侯伯五十歩子男三十歩與
邦畿方千里其外方五百里謂之侯服歲壹見其貢祀物又其外方五百里謂之甸服二歲壹見其貢嬪物又其外方五百里謂之男服三歲壹見其貢器物又其外方五百里謂之采服四歲壹見其貢服物又其外方五百里謂之衛服五歲壹見其貢材物又其外方五百里謂之要服六歲壹見其貢貨物	要服蠻服也此六服去王城三千五百里相距方七千里公侯伯子男封焉其朝貢之歲四方各四分趨四時而來或朝春或宗夏或覲秋或遇冬祀貢者犧牲之屬故書嬪作頻鄭司農云嬪物婦人所爲物也爾雅曰嬪婦也玄謂嬪物絲枲也器物尊彞之屬服物玄纁絺纊也材物八材也貨物龜貝也
九州之外謂之蕃國世壹見各以其所貴寶爲摯	九州之外夷服鎭服蕃服也曲禮曰其在東夷北狄西戎南蠻雖大曰子春秋傳曰𣏌伯也以夷禮故曰子然則九州之外其君皆子男也無朝貢之歲父死子立及嗣王即位乃一來耳各以其所貴寶爲摯則蕃國之君無執玉瑞者是以謂其君爲小賔臣爲小客所貴寶見傳者若犬戎獻白狼白鹿是也其餘則周書王會備焉○見賢遍反傳直戀反一如字
王之所以撫邦國諸侯者歲徧存三歲徧覜五歲徧省七歲屬象胥諭言語協辭命九歲屬瞽史諭書名聽聲音十有一歲達瑞節同度量成牢禮同數器脩灋則十有二歲王巡守殷國	撫猶安也存頫省者王使臣於諸侯之禮所謂閒問也歲者巡守之明歲以爲始也屬猶聚也自五歲之後遂閒歲徧省也七歲省而召其象胥九歲省而召其瞽史皆聚於天子之宮敎習之也故書協辭命作叶詞命鄭司農云象胥譯官也叶當爲汁詞當爲辭書或爲叶辭命玄謂胥讀爲諝王制曰五方之民言語不通耆慾不同達其志通其慾東方曰寄南方曰象西方曰狄鞮北方曰譯此官正爲象者周始有越重譯而來獻是因通言語之官爲象胥云諝謂象之有才知者也辭命六辭之命也瞽樂師也史大史小史也書名書之字也古曰名聘禮曰百名以上至十一歲又徧省焉度丈尺也量豆區釜也數器銓衡也法八法也則八則也達同成脩皆謂齎其法式行至則齊等之也成平也平其僭踰者也王巡守諸侯會者各以其時之方書曰遂覲東后是也其殷國則四方四時分來如平時○屬章束反譯音亦汁之十反叶也又音協諝思敘反耆市志反鞮丁兮反重直龍反知咅智齎子兮反
凡諸侯之王事辨其位正其等協其禮賔而見之	王事以王之事來也詩云莫敢不來王孟子曰諸侯有王○賔一云應言擯
若有大喪則詔相諸侯之禮	詔相左右敎告之也○相息亮反
若有四方之大事則受其幣聽其辭	四方之大事謂國有兵宼諸侯來告急者禮動不虛皆有贄幣以崇敬也受之以其事入告王也聘禮曰若有言則以束帛如享禮
凡諸侯之邦交歲相問也殷相聘也世相朝也	小聘曰問殷中也久無事又於殷朝者及而相聘也父死子立曰世凡君即位大國朝焉小國聘焉此皆所以習禮考義正刑一德以尊天子也必擇有道之國而就脩之鄭司農說殷聘以春秋傳曰孟僖子如齊殷聘是也
小行人掌邦國賔客之禮籍以待四方之使者	禮籍名位尊卑之書使者諸侯之臣使來者也○使色吏反後同
令諸侯春入貢秋獻功王親受之各以其國之籍禮之	貢六服所貢也功考績之功也秋獻之若今計支書斷於九月其舊法
凡諸侯入王則逆勞于畿	鄭司農云入王朝於王也故春秋傳曰宋公不王又曰諸侯有王王有巡守
及郊勞眡館將幣爲承而擯	眡館致館也承猶丞也王使勞賔於郊致館於賔至將幣使宗伯爲上擯皆爲之丞而擯之
凡四方之使者大客則擯小客則受其幣而聽其辭	擯者擯而見之王使得親言也受其幣者受之以入告其所爲來之事
使適四方協九儀賔客之禮朝覲宗遇會同君之禮也存覜省聘問臣之禮也	適之也協合也
達天下之六節山國用虎節土國用人節澤國用龍節皆以金爲之道路用旌節門關用符節都鄙用管節皆以竹爲之	此謂邦國之節也達之者使之四方亦皆齎法式以齊等之也諸侯使臣行覜聘則以金節授之以爲行道之信也虎人龍者自其國象也道路謂郷遂大夫也都鄙者公之子弟及卿大夫之采地之吏也凡邦國之民逺出至他邦他邦之民若來入由國門者門人爲之節由關者關人爲之節其以徵令及家徙郷遂大夫及采地吏爲之節皆使人執節將之以達之亦有期以反節管節如今之竹使符也其有商者通之以符節如門關門關者與市聮事節可同也亦所以異於畿內也凡節有天子法式存於國
成六瑞王用瑱圭公用桓圭侯用信圭伯用躬圭子用穀璧男用蒲璧	成平也瑞信也皆朝見所執以爲信〇瑱劉吐電反案王執鎭圭宜音鎭
合六幣圭以馬璋以皮璧以帛琮以錦琥以繡璜以黼此六物者以和諸侯之好故	合同也六幣所以享也五等諸侯享天子用璧享后用琮其大各如其瑞皆有庭實以馬若皮皮虎豹皮也用圭璋者二王之後也二王後尊故享用圭璋而特之禮器曰圭璋特義亦通於此其於諸侯亦用璧琮耳子男於諸侯則享用琥璜下其瑞也凡二王後諸侯相享之玉大小各降其瑞一等及使卿大夫覜聘亦如之○琮才宗反琥音虎璜音黃好呼報反
若國札喪則令賻補之若國凶荒則令賙委之若國師役則令槁禬之若國有福事則令慶賀之若國有禍烖則令哀弔之凡此五物者治其事故	故書賻作傅槁爲槀鄭司農云賻補之謂賻喪家補助其不足也若今時一室二尸則官與之棺也槀當爲槁謂槁師也玄謂師役者國有兵宼以匱病者也使鄰國合會財貨以與之春秋定五年夏歸粟於蔡是也宗伯職曰以禬禮哀圍敗禍烖水火〇槁苦報反槀古老反
及其萬民之利害爲一書其禮俗政事敎治刑禁之逆順爲一書其悖逆暴亂作慝猶犯令者爲一書其札喪凶荒厄貧爲一書其康樂和親安平爲一書凡此五物者每國辨異之以反命于王以周知天下之故	慝惡也猶圖也
司儀掌九儀之賔客擯相之禮以詔儀容辭令揖讓之節	出接賔曰擯入贊禮曰相以詔者以禮告玉
將合諸侯則令爲壇三成宮旁一門	合諸侯謂有事而會也爲壇于國外以命事宮謂壝土以爲牆處所謂爲壇壝宮也天子春帥諸侯拜日於東郊則爲壇於國東夏禮日於南郊則爲壇於國南秋禮山川丘陵於西郊則爲壇於國西冬禮月四瀆於北郊則爲壇於國北旣拜禮而還加方明於壇上而祀焉所以敎尊尊也覲禮曰諸侯覲於天子爲宮方三百歩四門壇十有二尋深四尺是也王巡守殷國而同則其爲宮亦如此與鄭司農云三成三重也爾雅曰丘一成爲敦丘再成爲陶丘三成爲昆侖丘謂三重○壝唯癸反與音餘敦音頓又都門反
詔王儀南郷見諸侯土揖庶姓時揖異姓天揖同姓	謂王旣祀方明諸侯上介皆奉其君之旂置于宮乃詔王升壇諸侯皆就其旂而立諸公中階之前北面東上諸侯東階之東西面北上諸伯西階之西東面北上諸子門東北面東上諸男門西北面東上王揖之者定其位也庶姓無親者也土揖推手小下之也異姓昏姻也時揖平推手也衛將軍文子曰獨居思仁公言言義其聞詩也一日三復白圭之玷是南宮縚之行也夫子信其仁以爲異姓謂妻之也天揖推手小舉之○復音服或芳服反玷丁簟反縚吐刀反行下孟反
及其擯之各以其禮公於上等侯伯於中等子男於下等	謂執玉而前見於王也擯之各以其禮者謂擯公者五人侯伯四人子男三人也上等中等下等者謂所奠玉處也壇三成深四尺則一等一尺也壇十有二尋方九十六尺則堂上二丈四尺毎等丈二尺與諸侯各於其等奠玉降拜升成拜明臣禮也旣乃升堂授王玉
其將幣亦如之其禮亦如之	將幣享也禮謂以鬱鬯祼之也皆於其等之上
王燕則諸侯毛	謂以須髮坐也朝事尊尊上爵燕則親親上齒鄭司農云謂老者在上也老者二毛故曰毛
凡諸公相爲賔	謂相朝也
主國五積三問皆三辭拜受皆旅擯再勞三辭三揖登拜受拜送	賔所停止則積閒闊則問行道則勞其禮皆使卿大夫致之從來至去數如此也三辭辭其以禮來於外也積問不言登受之於庭也鄭司農云旅讀爲旅於大山之旅謂九人傳辭相授於上下竟問賔從末上行介還受上傳之玄謂旅讀爲鴻臚之臚臚陳之也賔之介九人使者七人皆陳擯位不傳辭也賔之上介岀請使者則前對位皆當其末擯焉三揖謂庭中時也拜送送使者○旅如字又音臚力於反
主君郊勞交擯三辭車逆拜辱三揖三辭拜受車送三還再拜	主君郊勞備三勞而親之也鄭司農云交擯三辭謂賔主之擯者俱三辭也車逆主人以車迎賔於館也拜辱賔拜謝辱也玄謂交擯者各陳九介使傳辭也車逆拜辱者賔以主君親來乘車岀舍門而迎之若欲逺就之然見之則下拜迎謝其自屈辱來也至去又出車若欲逺送然主君三還辭之乃再拜送之也車送迎之節各以其等則諸公九十歩立當車軹也三辭重者先辭辭其以禮來於外後辭辭升堂
致館亦如之	館舍也使大夫授之君又以禮親致焉
致飱如致積之禮	俱使大夫禮同也飱食也小禮曰飱大禮曰饔餼○飱素尊反
及將幣交擯三辭車逆拜辱賔車進荅拜三揖三讓每門止一相及廟唯上相入賔三揖三讓登再拜授幣賔拜送幣每事如初賔亦如之及出車送三請三進再拜賔三還三辭吿辟	鄭司農云交擯擯者交也賔車進荅拜賔上車進主人乃荅其拜也及出車送三請主人三請留賔也三進進隨賔也賔三還三辭告辟賔三還辭謝言巳辟去也玄謂旣三辭主君則乘車出大門而迎賔見之而下拜其辱賔車乃前下荅拜也三揖者相去九十歩楫之使前也至而三讓讓入門也相謂主君擯者及賔之介也謂之相者於外傳辭耳入門當以禮詔侑也介紹而傳命者君子於其所尊不敢質敬之至也毎門止一相彌相親也君入門介拂闑大夫中棖與闑之閒士介拂棖此爲介鴈行相隨也止之者絕行在後耳賔三揖三讓讓升也登再拜授幣授當爲受主人拜至且受玉也毎事如初謂享及有言也賔當爲儐謂以鬱鬯禮賔也上於下曰禮敵者曰儐禮器曰諸侯相朝灌用鬱鬯無籩豆之薦謂此朝禮畢儐賔也三請三進請賔就車也主君每一請車一進欲逺送之也三還三辭主君一請者賔亦一還一辭○賔拜音擯下賔使者同辟音避又薄歷反棖直庚反
致饔餼還圭饗食致贈郊送皆如將幣之儀	此六禮者惟饗食速賔耳其餘主君親往親往者賔爲主人主人爲賔君如有故不親饗食則使大夫以酬幣侑幣致之鄭司農云還圭歸其玉也故公子重耳受飱反璧玄謂聘以圭璋禮也享以璧琮財也巳聘而還圭璋輕財而重禮贈送以財旣贈又送至干郊○還音環又音旋食音嗣凡饗食皆同
賔之拜禮拜饔餼拜饗食	鄭司農云賔之拜禮者因言賔所當拜者之禮也所當拜者拜饔餼拜饗食玄謂賔將去就朝拜謝此三禮三禮禮之重者也賔旣拜主君乃至館贈之去又送之于郊
賔繼主君皆如主國之禮	鄭司農云賔繼主君復主人之禮費也故曰皆如主國之禮玄謂繼主君者儐主君也儐之者主君郊勞致館饔餼還圭贈郊送之時也如其禮者謂玉帛皮馬也有饌陳之積者不如也若饗食主君及燕亦速焉○費芳味反
諸侯諸伯諸子諸男之相爲賔也各以其禮相待也如諸公之儀	賔主相待之儀與諸公同也饔餼饗食之禮則有降殺
諸公之臣相爲國客	謂相聘也
則三積皆三辭拜受	受者受之於庭也侯伯之臣不致積
及大夫郊勞旅擯三辭拜辱三讓登聽命下拜登受賔使者如初之儀及退拜送	登聽命賔登堂也賔當爲儐勞用束帛儐用束錦侯伯之臣受勞於庭
致館如初之儀	如郊勞也不儐耳侯伯之臣致館于庭不言致飱者君於聘大夫不致飱也聘禮曰飱不致賔不拜
及將幣旅擯三辭拜逆客辟三揖毎門止一相及廟唯君相入三讓客登拜客三辟授幣下出每事如初之儀	客辟逡巡不荅拜也唯君相入客臣也相不入矣拜主君拜客至也客三辟三退負序也毎事享及有言也○逡七旬反
及禮私面私獻皆再拜稽首君荅拜	禮以醴禮客私面私覿也旣覿則或有私獻者鄭司農云說私面以春秋傳曰楚公子弃疾見鄭伯以其良馬私面
岀及中門之外問君客再拜對君拜客辟而對君問大夫客對君勞客客再拜稽首君荅拜客趨辟	中門之外即大門之內也問君曰君不恙乎對曰使臣之來寡君命臣于庭問大夫曰二三子不恙乎對曰寡君命使臣于庭二三子皆在勞客曰道路悠逺客甚勞勞介則曰二三子甚勞問君客再拜對者爲敬愼也○甚勞如字
致饔餼如勞之禮饗食還圭如將幣之儀	饗食亦謂君不親而使大夫以幣致之
君館客客辟介受命遂送客從拜辱于朝	君館客者客將去就省之盡殷勤也遂送君拜以送客○從才用反
明日客拜禮賜遂行如入之積	禮賜謂乘禽君之加惠也如入之積則三積從來至去○乘繩證反下乘皮同
凡侯伯子男之臣以其國之爵相爲客而相禮其儀亦如之	爵卿也大夫也士也
凡四方之賔客禮儀辭命餼牢賜獻以二等從其爵而上下之	上下猶豐殺也
凡賔客送逆同禮	謂郊勞郊送之屬
凡諸侯之交各稱其邦而爲之幣以其幣爲之禮	幣享幣也於大國則豐於小國則殺主國禮之如其豐殺謂賄用束紡禮用玉帛乘皮及贈之屬○稱尺證反紡芳往反
凡行人之儀不朝不夕不正其主面亦不背客	謂擯相傳辭時也不正東郷不正西郷常視賔主之前却得兩郷之而巳○朝如字又直遥反背音佩郷許亮反
行夫掌邦國傳遽之小事媺惡而無禮者凡其使也必以旌節雖道有難而不時必達	傳遽若今時乘傳騎驛而使者也美福慶也惡喪荒也此事之小者無禮行夫主使之道有難謂遭疾病他故不以時至也必達王命不可廢也其大者有禮大小行人使之有故則介傳命不嫌不達○傳張戀反遽其庶反使色吏反難乃旦反
居於其國則掌行人之勞辱事焉使則介之	使謂大小行人也故書曰夷使鄭司農云夷使使於四夷則行夫主爲之介玄謂夷發聲○焉音夷
環人掌送逆邦國之通賔客以路節達諸四方	通賔客以常事往來者也路節旌節也四方圻上
舍則授館令聚柝有任器則令環之	令令野廬氏也鄭司農云四方人有任器者則環人主令殉環守之○殉音循
凡門關無幾送逆及疆	鄭司農云門關不得苛留環人也玄謂環人送逆之則賔客岀入不見幾○苛音何又呼何反
象胥掌蠻夷閩貉戎狄之國使掌傳王之言而諭說焉以和親之	謂蕃國之臣來覜聘者○閩亡巾反又音文貉亡百反使所吏反
若以時入賔則協其禮與其辭言傳之	以時入賔謂其君以世一見來朝爲賔者○見賢遍反
凡其岀入送逆之禮節幣帛辭令而賔相之	從來至去皆爲擯而詔侑其禮儀○賔音擯下同相息亮反
凡國之大喪詔相國客之禮儀而正其位	客謂諸侯使臣來弔者
凡軍旅會同受國客幣而賔禮之	謂諸侯以王有軍旅之事使臣奉幣來問
凡作事王之大事諸侯次事卿次事大夫次事上士下事庶子	作使也鄭司農云王之大事諸侯使諸侯執大事也次事卿使卿執其次事也次事使大夫次事使上士下事使庶子
掌客掌四方賔客之牢禮餼獻飲食之等數與其政治	政治邦新殺禮之屬
王合諸侯而饗禮則具十有二牢庶具百物備諸侯長十有再獻	饗諸侯而用王禮之數者以公侯伯子男盡在是兼饗之莫敵用也諸侯長九命作伯者也獻公侯以下如其命數○敵丁歷反
王巡守殷國則國君膳以牲犢令百官百牲皆具從者三公眡上公之禮卿眡侯伯之禮大夫眡子男之禮士眡諸侯之卿禮庶子壹眡其大夫之禮	國君者王所過之國君也犢繭栗之犢也以膳天子貴誠也牲孕天子不食也祭帝不用也凡賔客則皆角尺令者掌客令主國也百牲皆具言無有不具備
凡諸侯之禮上公五積皆眡飱牽三問皆脩羣介行人宰史皆有牢飱五牢食四十簠十豆四十鉶四十有二壷四十鼎簋十有二牲三十有六皆陳饔餼九牢其死牢如飱之陳牽四牢米百有二十筥醯醢百有二十罋車皆陳車米眡生牢牢十車車秉有五籔車禾眡死牢牢十車車三秅芻薪倍禾皆陳乘禽日九十雙殷膳大牢以及歸三饗三食三燕若弗酌則以幣致之凡介行人宰史皆有飱饔餼以其爵等爲之牢禮之陳數唯上介有禽獻夫人致禮八壷八豆八籩膳大牢致饗大牢食大牢卿皆見以羔膳大牢侯伯四積皆眡飱牽再問皆脩飱四牢食三十有二簠八豆三十有二鉶二十有八壷三十有二鼎簋十有二腥二十有七皆陳饔餼七牢其死牢如飱之陳牽三牢米百筥醯醢百罋皆陳米三十車禾四十車芻薪倍禾皆陳乘禽日七十雙殷膳大牢三饗再食再燕凡介行人宰史皆有飱饔餼以其爵等爲之禮唯上介有禽獻夫人致禮八壷八豆八籩膳大牢致饗大牢卿皆見以羔膳特牛子男三積皆眡飱牽壹問以脩飱三牢食二十有四簠六豆二十有四鉶十有八壷二十有四鼎簋十有二牲十有八皆陳饔餼五牢其死牢如飱之陳牽二牢米八十筥醯醢八十罋皆陳米二十車禾三十車芻薪倍禾皆陳乘禽日五十雙壹饗壹食壹燕凡介行人宰史皆有飱饔餼以其爵等爲之禮唯上介有禽獻夫人致禮六壷六豆六籩膳眡致饗親見卿皆膳特牛	積皆視飱牽謂所共如飱而牽牲以往不殺也不殺則無鉶鼎簠簋之實其米實于筐豆實實于罋其設筐陳干楹內罋陳于楹外牢陳于門西車米禾芻薪陳于門外壷之有無未聞三問皆脩脩脯也上公三問皆脩下句云羣介行人宰史皆有牢君用脩而臣有牢非禮也蓋著脫字失處且誤耳飱客始至致小禮也公侯伯子男飱皆餁一牢其餘牢則腥食者其庶羞美可食者也其設蓋陳于楹外東西不過四列簠稻梁器也公十簠堂上六西夾東夾各二也侯伯八簠堂上四西夾東夾各二子男六簠堂上二西夾東夾各二豆菹醢器也公四十豆堂上十六西夾東夾各十二侯伯三十二豆堂上十二西夾東夾各十子男二十四豆堂上十二西夾東夾各六禮器曰天子之豆二十有六諸公十有六諸侯十有二上大夫八下大夫六以聘禮差之則堂上之數與此同鉶羹器也公鉶四十二侯伯二十八子男十八非衰差也二十八書或爲二十四亦非也其於衰公又當三十於言又爲無施禮之大數鉶少於豆推其衰公鉶四十二宜爲三十八蓋近之矣則公鉶堂上十八西夾東夾各十侯伯堂上十二西夾東夾各八子男堂上十西夾東夾各四壷酒器也其設於堂夾如豆之數鼎牲器也簋黍稷器也鼎十有二者餁一牢正鼎九與陪鼎三皆設于西階前簋十二者堂上八西夾東夾各二合言鼎簋者牲與黍稷俱食之主也牲當爲腥聲之誤也腥謂腥鼎也於侯伯云腥二十有七其故腥字也諸侯禮盛腥鼎有鮮魚鮮腊毎牢皆九爲列設于阼階前公腥鼎三十六腥四牢也侯伯腥鼎二十七腥三牢也子男腥鼎十八腥二牢也皆陳陳列也飱門內之實備于是矣亦有車米禾芻薪公飱五牢米二十車禾三十車侯伯四牢米禾皆二十車子男三牢米十車禾二十車芻薪皆倍其禾饔餼旣相見致大禮也大者旣兼飱積有生有腥有孰餘又多也死牢如飱之陳亦餁一牢在西餘腥在東也牽生牢也陳于門西如積也米横陳于中庭十爲列毎筥半斛公侯伯子男黍梁稻皆二行公稷六行侯伯稷四行子男二行醯醢夾碑從陳亦十爲列醯在碑東醢在碑西皆陳於門內者於公門內之陳也言車者衍字耳車米載米之車也聘禮曰十斗曰斛十六斗曰籔十籔曰秉每車秉有五籔則二十四斛也禾稾實并刈者也聘禮曰四秉曰筥十筥曰稯十稯曰秅每車三秅則三十稯也稯猶束也米禾之秉筥字同數異禾之秉手把耳筥讀爲棟梠之梠謂一穧也皆陳横陳門外者也米在門東禾在門西芻薪雖取數于禾薪從米芻從禾也乘禽乘行羣處之禽謂雉鴈之屬於禮以雙爲數殷中也中又致膳示念賔也若弗酌謂君有故不親饗食燕也不饗則以酬幣致之不食則以侑幣致之凡介行人宰史衆臣從賔者也行人主禮宰主貝史主書皆有飱饔餼尊其君以及臣也以其爵等爲之牢禮之數陳爵卿也則飱二牢饔餼五牢大夫也則飱大牢饔餼三牢士也則飱少牢饔餼大牢也此降小禮豐大禮也以命數則參差難等略於臣用爵而已夫人致禮助君養賔也籩豆陳于戸東壷陳于東序凡夫人之禮皆使下大夫致之於子男云膳視致饗言夫人致善於小國君以致饗之禮則是不復饗也饗有壷洒卿皆見者見于賔也旣見之又膳之亦所以助君養賔也卿見又膳此聘禮卿大夫勞賔餼賔之類與於子男云親見卿皆膳特牛見讀如卿皆見之見言卿於小國之君有不故造館見者故造館見者乃致膳鄭司農說牽云牲可牽行者也故春秋傳曰餼牽竭矣秅讀爲秅秭麻荅之秅〇鉶音刑牲三十牲音星下牲十有八受牲禮同罋烏弄反籔素口反又色縷反秅丁故反或丈加反食音嗣下同見賢遍反注下除相見見讀皆同餁而甚反夾碑上古洽反下如字在庭之中央也衰初危反差初佳反陪鼎音裴行戶剛反下皆同從子容反稾古老反并必政反又必盈反稯子工反梠音呂穧才計反參初林反差初宜反勞老報反秭音姊又祖禮反
凡諸侯之卿大夫士爲國客則如其介之禮以待之	言其特來聘問待之禮如其爲介時也然則聘禮凡所以禮賔是亦禮介
凡禮賔客國新殺禮凶荒殺禮札喪殺禮禍烖殺禮在野在外殺禮	皆爲國省用愛費也國新新建國也凶荒無年也禍烖新有兵宼水火也
凡賔客死致禮以喪用	死則主人爲之具而殯矣喪用者饋奠之物
賔客有喪唯芻稍之受	不受饗食饗食加也喪謂父母死也客則又有君焉芻給牛馬稍人稟也其正禮飱饗餼主人致之則受○稍所敎反舊踈詔反
遭主國之喪不受饗食受牲禮	牲亦當爲腥聲之誤也有喪不忍煎亨正禮飱饔餼當孰者腥致之也○煎子然反又子賤反
掌訝掌邦國之等籍以待賔客	等九儀之差數
若將有國賔客至則戒官脩委積與士逆賔于疆爲前驅而入	官謂牛人羊人舍人委人之屬士訝士也旣戒乃出迎賔
及宿則令聚柝	令令野廬氏
及委則致積	以王命致于賔
至于國賔入館次于舍門外待事于客	次如今官府門外更衣處待事于客通其所求索〇索色白反
及將幣爲前驅	道之以如朝
至于朝詔其位入復及退亦如之	鄭司農云詔其位告客以其位處也入復客入則掌訝岀復其故位也客退復入迎爲之前驅至于館也玄謂入復者入告王以客至也退亦如之如其爲前驅〇退復扶又反
凡賔客之治令訝訝治之	賔客之治謂欲正其貢賦理國事也以告訝訝爲如朝而理之○爲于僞反
凡從者出則使人道之	從者凡介以下也人其屬胥徒也使道賔客之從者營護之〇從才用反
及歸送亦如之	如之者送至於竟如其前驅聚柝待事之屬
凡賔客諸侯有卿訝卿有大夫訝大夫有士訝士皆有訝	此謂朝覲聘問之日王所使迎賔客于館之訝
凡訝者賔客至而往詔相其事而掌其治令	○相息亮反
掌交掌以節與幣巡邦國之諸侯及其萬民之所聚者道王之德意志慮使咸知王之好惡辟行之	節以爲行信幣以見諸侯也咸皆也辟讀如辟忌之辟使皆知王之所好者而行之知王所惡者辟而不爲○好呼報反惡烏路反辟音避
使和諸侯之好	有欲相與脩好者則爲和合之
達萬民之說	說所喜也達者達之于王若其國君〇說音恱
掌邦國之通事而結其交好	通事謂朝覲聘問也
以諭九稅之利九禮之親九牧之維九禁之難九戎之威	諭吿曉也九稅所稅民九職也九禮九儀之禮九牧九州之牧九禁九法之禁九戎九伐之戎〇難乃旦反
掌察	闕
掌貨賄	闕
朝大夫掌都家之國治	都家王子弟公卿及大夫之采地也主其國治者平理其來文書於朝者
日朝以聽國事故以告其君長	國事故天子之事當施於都家者也告其君長使知而行之也君謂其國君長其卿大夫也○長丁丈反
國有政令則令其朝大夫	使以告其都家之吏
凡都家之治於國者必因其朝大夫然後聽之唯大事弗因	謂以小事文書來者朝大夫先平理之乃以告有司也大事者非朝大夫所能平理
凡都家之治有不及者則誅其朝大夫	不及謂有稽殿之○殿都練反
在軍旅則誅其有司	有司都司馬家司馬
都則	闕
都士	闕
家士	闕
