春秋經傳集解僖中第六杜氏盡二十六年經十有六年春王正月戊申朔隕石于宋五	隕落也聞其隕視之石數之五各隨其聞見先後而記之莊七年星隕如雨見星之隕而隊於四逺若山若水不見在地之驗此則見在地之驗而不見始隕之星史各據事而書隕干敏切數色主切隊直類切
是月六鷁退飛過宋都	是月隕石之月重言是月嫌同日鷁水鳥髙飛遇風而退宋人以爲災告於諸侯故書是月本或作是日鷁五歷切本或作鶂音同六其數也過古禾切重直用切傳同
〇三月壬申公子季友卒	無傳稱字者貴之公與小斂故書日與音預斂力驗切公與小斂本亦作公與斂
○夏四月丙申鄫季姬卒	無傳鄫似陵切
〇秋七月甲子公孫兹卒	無傳
○冬十有二月公會齊侯宋公陳侯衛侯鄭伯許男邢侯曹伯于淮	臨淮郡左右邢音刑淮音懐
傳十六年春隕石于宋五隕星也	但言星則嫌星使石隕故重言隕星
六鷁退飛過宋都風也	六鷁遇迅風而退飛風髙不爲物害不記風之異迅音信又音浚疾也
周内史叔興聘于宋宋襄公問焉曰是何祥也吉凶焉在	祥吉凶之先見者襄公以爲石隕鷁退能爲禍福之始故問其所在焉於䖍切見賢遍切又如字
對曰今兹魯多大喪	今兹此歲
明年齊有亂君將得諸侯而不終	魯喪齊亂宋㐮不終别以政刑吉凶他占知之
退而告人曰君失問是隂陽之事非吉凶所在也	言石鷁隂陽錯逆所爲非人所生襄公不知隂陽而問人事故曰君失問叔興自以對非其實恐爲有識所譏故退而告人錯七各切
吉凶由人吾不敢逆君故也	積善餘慶積惡餘殃故曰吉凶由人君問吉凶不敢逆之故假他占以對殃於良切
〇夏齊伐厲不克救徐而還	十五年齊伐厲以救徐
〇秋狄侵晉取狐厨受鐸渉汾及昆都因晉敗也	狐厨受鐸昆都晉三邑平陽臨汾縣西北有狐谷亭汾水出大原南入河狐音胡厨直誅切鐸徒各切汾扶云切大音泰
○王以戎難告于齊齊徴諸侯而戍周	十一年戎伐京師以來遂爲王室難難乃旦切注同
○冬十一月乙卯鄭殺子華	終管仲之言事在七年
〇十二月會于淮謀鄫且東略也	鄫爲淮夷所病故爲于僞切
城鄫役人病有夜登丘而呼曰齊有亂不果城而還	役人遇厲氣不堪乆駐故作妖言呼火故切還音旋
經十有七年春齊人徐人伐英氏	英於京切
○夏滅項	項國今汝隂項縣公在會别遣師滅項不言師諱之項胡講切魯滅之也二傳以爲齊滅
○秋夫人姜氏㑹齊侯于卞	卞今魯國卞縣卞皮彦切
〇九月公至自㑹	公旣見執于齊猶以會致者諱之
○冬十有二月乙亥齊侯小白卒	與僖公入同盟赴以名
傳十一年春齊人爲徐伐英氏以報婁林之役也	英氏楚與國婁林役在十五年爲于僞切
○夏晉大子圉爲質於秦秦歸河東而妻之	秦征河東置官司在十五年圉魚吕切質音致下同妻七計切下同
惠公之在梁也梁伯妻之梁嬴孕過期	過十月不産懷子曰孕嬴音盈下同孕以證切過古禾切
卜招父與其子卜之	卜招父梁大卜招上遙切大音泰
其子曰將生一男一女招曰然男爲人臣女爲人妾故名男曰圉女曰妾	圉養馬者不聘曰妾
及子圉西質妾爲宦女焉	宦事秦爲妾宦音患
〇師滅項	師魯師
淮之㑹公有諸侯之事未歸而取項	淮會在前年冬諸侯之事㑹同講禮之事
齊人以爲討而止公	内諱執皆言止
〇秋聲姜以公故㑹齊侯于卞	聲姜僖公夫人齊女
九月公至書曰至自㑹猶有諸侯之事焉且諱之也	恥見執故託會以告廟
〇齊侯之夫人三王姬徐嬴蔡姬皆無子齊侯好内多内寵内嬖如夫人者六人長衛姬生武孟	武孟公子無虧好呼報切嬖必計切長丁丈切下注同
少衛姬生惠公	公子元少詩照切
鄭姬生孝公	公子昭
葛嬴生昭公	公子潘潘判丹切
密姬生懿公	公子商人
宋華子生公子雍	華氏之女子姓華户化切
公與管仲屬孝公於宋襄公以爲大子雍巫有寵於衛共姬因寺人貂以薦羞於公	雍巫雍人名巫即易牙屬音燭共音恭亦作恭貂音彫易音亦
亦有寵公許之立武孟	易牙旣有寵於公爲長衛姬請立武孟爲于僞切
管仲卒五公子皆求立冬十月乙亥齊桓公卒	乙亥月入日
易牙入與寺人貂因内寵以殺羣吏	內寵內官之有權寵者
而立公子無虧孝公奔宋十二月乙亥赴辛巳夜殯	六十七日乃殯殯必刄切
經十有八年春王正月宋公曹伯衛人邾人伐齊	納孝公
〇夏師救齊	無傳
〇五月戊寅宋師及齊師戰于甗齊師敗績	無虧旣死曹衛邾先去魯亦罷歸故朱師獨與齊戰不稱宋公不親戰也大崩曰敗績獻齊地甗魚偃切又音言一音彦
〇狄救齊	無傳救四公子之徒
〇秋八月丁亥葬齊桓公	十一月而葬亂故入月無丁亥日誤
〇冬邢人狄人伐衛	狄稱人者史異辭傳無義例
傳十八年春宋襄公以諸侯伐齊三月齊人殺無虧	以說宋說音恱又如字
○鄭伯始朝于楚	中國無霸故
楚子賜之金旣而悔之與之盟曰無以鑄兵	楚金利故鑄之樹切
故以鑄三鍾	古者以銅爲兵傳言楚無霸者逺略
○齊人將立孝公不勝四公子之徒遂與宋人戰	無虧巳死故曰四公子勝音升又升證切
夏五月宋敗齊師于甗立孝公而還○秋八月葬齊桓公	孝公立而後得葬
○冬邢人狄人伐衛圍莬圃衛侯以國讓父兄子弟及朝衆曰苟能治之燬請從焉	燬衛文公名莬音徒圃布古切又音布燬吁委切
衆不可	不聽衛侯讓
而後師于訾婁	陳師訾婁訾婁衛邑訾子斯切婁郎句切又郎鈎切
狄師還	獨言狄還則邢留距衛言邢所以終爲衛所滅
○梁伯益其國而不能實也	多築城邑而舞民以實之
命曰新里秦取之經十有九年春王三月宋人執滕子嬰齊	稱人以執末以罪及民告例在成十五年傳例不以名爲義書名及不書名皆從赴嬰於盈切
〇夏六月宋公曹人邾人盟于曹南	無傳曹雖與盟而猶不服不肯致餼無地主之禮故不以國地而曰曹南所以及秋而見圍與音預下亦與同餼許氣切
鄫子會盟子邾	不及曹南之盟諸侯旣罷鄫乃㑹之於邾故不言如㑹
己酉邾人執鄫子用之	稱人以執宋以罪及民告也鄫雖失大國㑹盟之信然宋用之爲罰巳虐故直書用之言若用畜産也不書社赴不及也不書宋使邾而以邾自用爲文南面之君善惡自專不得託之於他命畜許又切
〇秋宋人圍曹○衛人伐邢	伐邢在圍曹前經書在後從赴
〇冬會陳人蔡人楚人鄭人盟于齊	地於齊齊亦與盟
○梁亡	以自亡爲文非取者之罪所以惡梁惡烏路切
傳十九年春遂城而居之	承前年傳取新里故不復言秦也爲此冬梁亡傳復扶又切
○宋人執滕宣公○夏宋公使邾文公用鄫子于次雎之社欲以屬東夷	睢水受汴東經陳留梁譙沛彭城縣入泗此水次有妖神東夷皆社祠之蓋殺人而用祭睢音雖屬朱欲切譙在消切沛音貝泗音四祠音辭或音祀
司馬子魚曰古者六畜不相爲用	司馬子魚公子目夷也六畜不相爲用謂若祭馬先不用馬畜許又切注同爲于僞切下爲人同又如字注倣此
小事不用大牲而況敢用人乎祭祀以爲人也民神之主也用人其誰饗之齊桓公存三亡國以屬諸侯	三亡國魯衛邢
義士猶曰薄德	謂欲因亂取魯緩救邢衛
今一㑹而虐二國之君	宋公三月以㑹召諸侯執滕于六月而會盟其月二十二日執鄫子故云一會而虐二國之君
又用諸淫昏之鬼	非周社故
將以求霸不亦難乎得死爲幸	恐其亡國
○秋衛人伐邢以執莬圃之役	邢不速退所以獨見伐
於是衛大旱卜有事於山川不吉	有事祭也
寗莊子曰昔周饑克殷而年豐今邢方無道諸侯無伯	伯長也長丁丈切
天其或者欲使衛討邢乎從之師興而雨〇宋人圍曹討不服也	曹南盟不脩地主之禮故
子魚言於宋公曰文王聞崇德亂而伐之軍三旬而不降	崇崇侯虎降戸江切下同
退脩敎而復伐之因壘而降	復往攻之備不改前而崇自服復扶又切注同一本作而復之伐衍字壘力鬼切軍壘
詩曰刑于寡妻至于兄弟以御于家邦	詩大雅言文王之敎自近及逺寡妻嫡妻謂大姒也刑法也御如字治也詩音五嫁切迎也嫡或作適丁歷切大音泰姒音似
今君德無乃猶有所闕而以伐人若之何盍姑内省德乎無闕而後動	盍胡臘切
〇陳穆公請脩好於諸侯以無忘齊桓之德冬盟于齊脩桓公之好也	宋襄暴虐故思齊相好呼報切下同
〇梁亡不書其主自取之也	不書取梁者主名
初梁伯好土功亟城而弗處民罷而弗堪則曰某宼將至乃溝公宫	溝壍亟欺冀切罷音皮壍七豔切
曰秦將襲我民懼而潰秦遂取梁	潰戸外切
經二十年春新作南門	魯城南門也本名稷門僖公更髙大之今猶不與諸門同改名髙門也言新以易舊言作以與事皆更造之文也
○夏郜子來朝	無傳郜姫姓國郜古報切字林工笁切
〇五月乙巳西宫災	無傳西宫公别宫也天火曰災例在宣十六年
○鄭人入滑	人例在襄十三年滑于八切
〇秋齊人狄人盟于邢○冬楚人伐隨傳二十年春新作南門書不時也	失土功之時
凡啓塞從時	門戸道橋謂之啓城郭牆壍謂之塞皆官民之開閉不可一日而闕故特隨壊時而治之今僖公脩飾城門非開閉之急故以土功之制譏之傳嫌啓塞皆從土功之時故别起從時之例塞素則切
滑人叛鄭而服於衛夏鄭公子士洩堵宼帥師入滑	公子士鄭文公子洩堵宼鄭大夫洩息列切堵丁古切王又音者
○秋齊狄盟于邢爲邢謀衛難也於是衛方病邢	爲于僞切難乃旦切
○隨以漢東諸侯叛楚冬楚鬪榖於莬帥師伐隨取成而還君子曰隨之見伐不量力也量力而動其過鮮矣善敗由己而由人乎哉詩曰豈不夙夜謂行多露	詩召南言豈不欲早暮而行懼多露之濡己以喻違禮而行必有汙辱是亦量宜相時而動之義榖奴口切於音烏莬音徒鮮息淺切下同召上照切暮本亦作莫音暮汙汙穢之汙一音烏路切
○宋襄公欲合諸侯臧文仲聞之曰以欲從人則可	屈巳之欲從衆之善
以人從欲鮮濟	爲明年鹿上盟傳
經二十有一年春狄侵衛	無傳爲邢故僞于僞切下爲邾同
○宋人齊人楚人盟于鹿上	鹿上宋地汝隂有原鹿縣宋爲盟主故在齊人上
○夏大旱	雩不獲雨故書旱自夏及秋五稼皆不收
○秋宋公楚子陳侯蔡侯鄭伯許男曹伯會于孟	孟宋地楚始與中國行㑹禮故稱爵盂音于
○執宋公以伐宋	不言楚執宋公者宋無德而爭盟爲諸侯所疾故揔見衆國共執之文見賢遍切
○冬公伐邾	無傳爲邾滅須句故句其俱切傳同
○楚人使宜申來獻捷	無傳獻宋捷也不言宋者秋伐宋冬來獻捷事不異年從可知不稱楚子使來不稱君命行禮獻軒建切捷在接切
〇十有二月癸丑公㑹諸侯盟于薄釋宋公	諸侯旣與楚共伐宋宋服故爲薄盟以釋之公本無㑹期聞盟而往故書公㑹諸侯薄如字
傳二十一年春宋人爲鹿上之盟以求諸侯於楚楚人許之公子目夷曰小國爭盟禍也宋其亡乎幸而後敗	謂軍敗
○夏大旱公欲焚巫尫	巫尫女巫也主祈禱請雨者或以爲尫非巫也瘠病之人其靣上向俗謂天哀其病恐雨入其鼻故爲之旱是以公欲焚之尫烏黄切禱丁老切或丁報切瘠在亦切向本亦作嚮許亮切故爲于僞切
臧文仲曰非旱備也脩城郭貶食省用務穡勸分	穡儉也勸分有無相濟貶彼檢切省所景切
此其務也巫尫何爲天欲殺之則如勿生若能爲旱焚之滋甚公從之是歳也饑而不害	不傷害民
〇秋諸侯會宋公于盂子魚曰禍其在此乎君欲巳甚其何以堪之於是楚執宋公以伐宋冬㑹于薄以釋之子魚曰禍猶未也未足以懲君	爲二十二年戰泓傳懲直升切泓烏宏切
任宿須句顓臾風姓也實司太皥與有濟之祀	司主也大皥伏羲四國伏羲之後故主其祀任今任城縣也顓臾在泰山南武陽縣東北須句在東平須昌縣西北四國封近於濟故丗祀之任音壬注同顓音專臾羊朱切風姓也本或作皆風姓犬音泰皥胡老切濟子禮切注及下注同羲本或作戲許宜切近附近之近
以服事諸夏	與諸夏同服王事夏戸雅切注及下同
邾人滅須句須句子來奔因成風也	須句成風家
成風爲之言於公曰崇明祀保小寡周禮也	明祀太皥有濟之祀保安也爲于僞切
蠻夷猾夏周禍也	此邾滅須句而曰蠻夷昭二十三年叔孫豹曰邾又夷也然則邾雖曹姓之國迫近諸戎雜用夷禮故極言之猾夏亂諸夏猾于八切豹百敎切案杜注所引是叔孫婼語今傳本多作豹恐是傳寫誤也宜爲婼婼音勑略切
若封須句是崇皥濟而脩祀紓禍也	紓解也爲明年伐邾傳紓音舒
經二十有二年春公伐邾取須句	須句雖别國而削弱不能自通爲魯私屬若顓臾之比魯謂之社稷之臣故滅奔及反其君皆略不備書唯書伐邾取須句比必二切
○夏宋公衛侯許男滕子伐鄭○秋八月丁未及邾人戰于升陘	升陘魯地邾人縣公冑于魚門故深恥之不言公又不言師敗績陘音刑縣音玄冑直救切
○冬十有一月已巳朔宋公及楚人戰于泓宋師敗績	泓水名宋伐鄭楚救之故戰也楚告命不以主帥人數故略稱人帥所類切
傳二十二年春伐邾取須句反其君焉禮也	得恤寡小之禮
〇三月鄭伯如楚夏宋公伐鄭子魚曰所謂禍在此矣	怒鄭至楚故伐之爲下泓戰起
〇初乎王之東遷也	周幽王爲犬戎所滅平王嗣位故東遷洛邑
辛有適伊川見被髮而祭於野者	辛有周大夫伊川周地伊水也被皮寄切下注同
曰不及百年此其戎乎其禮先亡矣	𬒳髮而祭有象夷狄
○秋秦晉遷陸渾之戎于伊川	允姓之戎居陸渾在秦晉西北二國誘而徙之伊川遂從戎號至今爲陸渾縣也計此去辛有過百年而云不及百年傳舉其事驗不必其年信渾戸門切一音胡困切
○晉大子圉爲質於秦將逃歸謂嬴氏曰與子歸乎	嬴氏秦所妻子圉懷嬴也質音政妻七計切
對曰子晉大子而辱於秦子之欲歸不亦宜乎寡君之使婢子侍執巾櫛	婢子婦人之卑稱也櫛側乙切稱尺證切下之稱同
以固子也從子而歸弃君命也不敢從亦不敢言遂逃歸	傳終史蘇之占
○富辰言於王曰請召大叔	富辰周大夫大叔王子帶十二年奔齊大音泰注同
詩曰協比其鄰昏姻孔云	詩小雅言王者爲政先和協近親則昏姻甚相歸附也鄰猶近也孔甚也云旋也比毗志切
吾兄弟之不協焉能怨諸侯之不睦王說王子帶自齊復歸于京師王召之也	傳終仲孫湫之言也爲二十四年天王出居于鄭起焉於䖍切說音恱秋子小切
○邾人以須句故出師公卑邾不設備而禦之	卑小也禦本亦作御音魚吕切
臧文仲曰國無小不可易也無備雖衆不可恃也詩曰戰戰兢兢如臨深淵如履薄冰	詩小雅言常戒懼易以豉切下同兢居陵切本或作矜
又曰敬之敬之天惟顯思	顯明也思猶辭也
命不易哉	周頌言有國宜敬戒天明臨下奉承其命甚難
先王之明德猶無不難也無不懼也況我小國乎君其無謂邾小蠭蠆有毒而況國乎弗聽八月丁未公及邾師戰于升陘我師敗績邾人獲公胄縣諸魚門	胄兠鍪魚門邾城門蠭芳容切本又作􁑌俗作蜂皆同蠆勑邁切一音勑戒切字林作䘍丑介切又他割切升陘本亦作登陘縣音玄兠丁侯切鍪莫侯切
〇楚人伐宋以救鄭宋公將戰大司馬固諫曰天之弃商乆矣君將興之弗可赦也巳	大司馬固莊公之孫公孫固也言君興天所弃必不可不如赦楚勿與戰
弗聽冬十一月已巳朔宋公及楚人戰于泓宋人旣成列楚人未旣濟	末盡渡泓水
司馬曰	子魚也
彼衆我寡及其未旣濟也請擊之公曰不可旣濟而未成列又以告公曰未可旣陳而後擊之宋師敗績公傷股門官殱焉	門官守門者師行則在君左右殱盡也陳直覲切殱將㢘切
國人皆咎公公曰君子不重傷不禽二毛	二毛頭白有二色咎其乆切重直用切下同
古之爲軍也不以阻隘也	不因阻隘以求勝隘於賣切
寡人雖亡國之餘	宋商紂之後
不鼔不成列	恥以詐勝
子魚曰君未知戰勍敵之人隘而不列天賛我也	勍強也言楚在險隘不得陳列天所以佐宋勍其京切
阻而鼔之不亦可乎猶有懼焉	雖因阻撃之猶恐不勝
且今之勍者皆吾敵也雖及胡耇獲則取之何有於二毛	今之勍者謂與吾競者胡耇元老之稱耇音苟
明恥敎戰求殺敵也	明設刑戮以恥不果
傷未及死如何勿重	言尚能害已
若受重傷則如勿傷愛其二毛則如服焉	言苟不欲傷殺敵人則本可不須鬪
三軍以利用也	爲利興爲于僞切
金鼔以聲氣也	鼔以佐士衆之聲氣
利而用之阻隘可也聲盛致志鼔儳可也	儳巖未整陳儳仕銜仕減二切陳直覲切又如字
○丙子晨鄭文夫人芈氏姜氏勞楚子於柯澤	楚子還過鄭鄭文公夫人芈氏楚女姜氏齊女也柯澤鄭地芈彌爾切楚姓也勞力報切柯音哥
楚子使師縉示之俘馘	師縉楚樂師也俘所得囚馘所截耳縉音晉俘芳扶切馘古獲切
君子曰非禮也婦人送迎不出門見兄弟不踰閾	閾門限閾音域一音況域切
戎事不邇女器	邇近也器物也言俘馘非近婦人之物近如字又附近之近下同
丁丑楚子入享于鄭	爲鄭所饗爲于僞切
九獻	用上公之禮九獻酒而禮畢
庭實旅百	庭中所陳品數百也
加籩豆六品	食物六品加於籩豆籩豆禮食器
享畢夜出文芉送于軍取鄭二姬以歸	二姬文芈女也
叔詹曰楚王其不没乎	不以壽終詹章㢘切没門忽切
爲禮卒於無别無别不可謂禮將何以没諸侯是以知其不遂霸也	言楚子所以師敗城濮終爲商臣所弑卒子恤切别彼列切下同濮音卜弒音試
經二十有三年春齊侯伐宋圍緍	緍宋邑高平昌邑縣東南有東緍城緍亡巾切
〇夏五月庚寅宋公兹父卒	三同盟
〇秋楚人伐陳〇冬十有一月𣏌子卒	傳例曰不書名未同盟也𣏌入春秋稱侯莊二十七年絀稱伯至此用夷禮貶稱子絀本又作黜勑律切
傳二十三年春齊侯伐宋圍緍以討其不與盟于齊也	十九年盟于齊以無忘桓公之德而宋獨不會復召齊人共盟鹿上故令討之與音預復扶又切下不復成嫁同
〇夏五月宋襄公卒傷於泓故也	終子魚之言得死爲幸
○秋楚成得臣帥師伐陳討其貳於宋也	成得臣子玉也
遂取焦夷城頓而還	焦今譙縣也夷一名城父今譙郡城父縣二地皆陳邑頓國今汝隂南頓縣焦子消切
子丈以爲之功使爲令尹叔伯曰子若國何	叔伯楚大夫薳吕臣也以爲子五不任令尹薳爲彼切任音壬
對曰吾以靖國也夫有大功而無貴仕	貴仕貴位靖音靜
其人能靖者與有幾	言必矜功爲亂不可不賞釋文其人能靖者與絶句與音餘幾居豈切
○九月晉惠公卒	經在明年從赴
懷公命無從亡人	懷公子圉亡人重耳重直龍切
期期而不至無赦狐突之子毛及偃從重耳在秦弗召	偃子犯也期期上如字下音基一本亦作朞下注未期亦音基從才用切後皆同
冬懷公執狐突曰子來則免	未期而執突以不召子故
對曰子之能仕父敎之忠古之制也䇿名委質貳乃辟也	名書於所臣之䇿屈膝而君事之則不可以貳辟罪也質如字辟婢亦切注同膝辛七切
今臣之子名在重耳有年數矣若又召之敎之貳也父敎子貳何以事君刑之不濫君之明也臣之願也淫刑以逞誰則無罪臣聞命矣乃殺之卜偃稱疾不出曰周書有之乃大明服	周書康誥言君能大明則民服濫力暫切
己則不明而殺人以逞不亦難乎民不見德而唯戮是聞其何後之有	言懷公必無後於晉爲二十四年殺懷公張本逞本亦作呈勑景切
○十一月𣏌成公卒書曰子𣏌夷也	成公始行夷禮以終其身故於卒貶之𣏌實稱伯仲尼以文貶稱子故傳言書日子以明之
不書名未同盟也凡諸侯同盟死則赴以名禮也	隱七年巳見今重發不書名者疑降爵故也此凡又爲國史承告而書例見賢遍切重直用切下重詳同
赴以名則亦書之	謂未同盟
不然則否	謂同盟而不以名告
辟不敏也	敏猶審也同盟然後告名赴者之禮也承赴然後書䇿史官之制也内外之宜不同故傳重詳其義
〇晉公子重耳之及於難也晉人伐諸蒲城	事在五年難乃旦切
蒲城人欲戰重耳不可曰保君父之命而享其生禄	享受也保猶恃也
於是乎得人	以禄致衆
有人而校罪莫大焉	校報也校音敎
吾其奔也遂奔狄從者狐偃趙衰	衰趙夙弟衰初危切
顚頡魏武子	武子魏犨頡戸結切犨尺由切
司空季子	胥臣臼季也時狐毛賈佗皆從而獨舉此五人賢而有大功臼其乆切佗徒何切
狄人伐廧咎如	廧咎如赤狄之别種也隗姓廧在良切咎古刀切隗五罪切下文皆同
獲其二女叔隗季隗納諸公子公子取季隗生伯鯈叔劉以叔隗妻趙衰生盾	盾趙宣子鯈直由切本又作儵音同妻七計切下同盾徒本切
將適齊謂季隗曰待我二十五年不來而後嫁對曰我二十五年矣又如是而嫁則就木焉	言將死入木不復成嫁
請待子處狄十二年而行	以五年奔狄至十六年而去請待子絶句
過衛衛文公不禮焉出於五鹿	五鹿衛地今衛縣西北有地名五鹿陽平元城縣東亦有五鹿
乞食於野人野人與之塊公子怒欲鞭之子犯曰天賜也	得士有國之祥故以爲天賜塊苦對切又苦怪切
稽首受而載之及齊齊桓公妻之有馬二十乗	四馬爲乗八十匹也乗䋲證切注及下皆同
公子安之從者以爲不可將行謀於桑下	齊桓旣卒知孝公不可恃故
蠶妾在其上以告姜氏姜氏殺之	姜氏重耳妻恐孝公怒其去故殺妾以滅口
而謂公子曰子有四方之志其聞之者吾殺之矣公子曰無之姜曰行也懷與安實敗名公子不可姜與子犯謀醉而遣之醒以戈逐子犯	無去志故怒敗必邁切醒星頂切
及曹曹共公聞其駢脅欲觀其裸浴薄而觀之	薄迫也駢脅合幹共音恭聞其駢脅絶句駢薄賢切脅許業切說文駢脅井也廣雅云脅幹謂之助通俗云腋下謂之脅欲觀如字絶句一讀至裸字絶句祼力果切又戸化切浴音欲薄如字國語云薄簾也幹古旦切
僖負覊之妻曰吾觀晉公子之從者皆足以相國若以相	若遂以爲傅相覊紀冝切相息亮切
夫子必反其國反其國必得志於諸侯得志於諸侯而誅無禮曹其首也子盍蚤自貳焉	自貳自別異於曹盍戸臘切蚤音早别彼列切
乃饋盤飱寘璧焉	臣無竟外之夾故用盤藏璧飱中不欲令人見饋其貴切遺也飱音孫說文云餔也字林云水澆飯也寘之䜴切竟音境令力呈切
公子受飱反璧及宋宋襄公贈之以馬二十乗	贈送也
及鄭鄭文公亦不禮焉叔詹諫曰臣聞天之所啓人弗及也	啓開也
晉公子有三焉天其或者將建諸君其禮焉男女同姓其生不蕃	蕃息也蕃音煩注同
晉公子姬出也而至于今一也	犬戎狐姬之子故曰姬出
離外之患	岀奔在外
而天不靖晉國殆將啓之二也有三士足以上人而從之三也	國語狐偃趙衰賈佗三人皆卿才從如字一音才用切
晉鄭同儕	儕等也儕仕皆切
其過子弟固將禮焉況天之所啓乎弗聽及楚楚子饗之曰公子若反晉國則何以報不榖對曰子女玉帛則君有之羽毛齒革則君地生焉其波及晉國者君之餘也其何以報君曰雖然何以報我對曰若以君之靈得反晉國晉楚治兵遇於中原其辟君三舎若不獲命	三退不得楚止命也過古禾切
其左執鞭弭右屬櫜鞬以與君周旋	弭弓末無縁者櫜以受箭鞬以受弓屬著也周旋相追逐也弭莫爾切屬音燭注同櫜古刀切鞬九言切縁恱絹切
子玉請殺之	畏其志大
楚子曰晉公子廣而儉	志廣而體儉
文而有禮其從者肅而寛	粛敬也
忠而能力晉侯無親外內惡之	晉侯惠公也惡烏路切
吾聞姬姓唐叔之後其後衰者也其將由晉公子乎天將興之誰能廢之違天必有大咎乃送諸秦秦伯納女五人懷嬴與焉	懷嬴子圉妻子圉謚懷公故號爲懷嬴咎其九切與音預
奉匜沃盥旣而揮之	匜沃盥器也揮湔也奉芳勇切匜以支切一音以𥿄切說文云似羹魁柄中有道可注水盥古緩切揮許韋切湔音薦王音賛一音箭又音牋
怒曰秦晉匹也何以卑我	匹敵也
公子懼降服而囚	去上服自拘囚以謝之去起吕切拘音俱
他日公享之子犯曰吾不如衰之文也	有文辭也衰初危切下同
請使衰從公子賦河水	河水逸詩義取河水朝宗于海海喻秦
公賦六月	六月詩小雅道尹吉甫佐宣王征伐喻公子還晉必能匡王國古者禮㑹因古詩以見意故言賦詩繼章也其全稱詩篇者多取首章之義他皆放此見賢遍切斷端緩切
趙衰曰重耳拜賜公子降拜稽首公降一級而辭焉	下階一級辭公子稽首級音急
衰曰君稱所以佐天子者命重耳重耳敢不拜	詩首章言匡王國次章言佐天子故趙衰因通言之爲明年秦伯納之張本
經二十有四年春王正月〇夏狄伐鄭〇秋七月〇冬天王岀居于鄭	襄王也天子以天下爲家故所在稱居天子無外而書出者譏王蔽於匹夫之孝不顧天下之重因其辟母弟之難書出言其自絶於周蔽必丗切難乃旦切
晉侯夷吾卒	丈公定位而後告未同盟而赴以名
傳二十四年春王正月秦伯納之不書不告入也	納重耳也
及河子犯以璧授公子曰臣負羈絏從君巡於天下	羈馬羈絏馬繮羈紀冝切說文云馬絡頭也絏息列切說文云繋也從才用切又如字繮居良切
臣之罪甚多矣臣猶知之而況君乎請由此亡公子曰所不與舅氏同心者有如白水	子犯重耳舅也言與舅氏同心之明如此白水猶詩言謂予不信有如皦日皦古了切
投其璧于河	質信於河質音致
濟河圍今狐入桑泉取臼衰	桑泉在河東解縣西解縣東南有臼城令力丁切衰初危切解戸買切
二月甲午晉師軍于廬柳	懷公遣軍距重耳廬力居切柳力乆切
秦伯使公子縶如晉師師退軍于郇	解縣西北有郇城縶張立切郇音荀
辛丑狐偃及秦晉之大夫盟于郇壬寅公子入于晉師丙午入于曲沃丁未朝于武宫	文公之祖武公廟
戊申使殺懷公于髙梁不書亦不告也	懷公奔髙梁髙梁在平陽楊縣西南再發不告者言外諸侯入及見殺亦皆須告乃書于䇿
吕郤畏偪	吕甥郤芮惠公舊臣故畏爲文公所偪害偪彼力切爲于僞切
將焚公宫而弑晉侯寺人披請見公使讓之且辭焉	辭不見弒音試又作殺寺本又作侍披普皮切見賢遍切
曰蒲城之役	在五年
君命一宿女即至	即日至女音汝下皆同
其後余從狄君以田渭濵	田獵渭音謂水名濵音賔
女爲惠公來求殺余命女三宿女中宿至雖有君命何其速也夫袪猶在	披所斬文公衣𬒮也爲于僞切中丁仲切下及注同女中宿至或無至字祛起魚切袂滅制切
女其行乎對曰臣謂君之入也其知之矣	知君人之道
若猶未也又將及難君命無二古之制也除君之惡唯力是視蒲人狄人余何有焉	當二君出君爲蒲狄之人於我有何義難乃旦切下及注皆同
今君即位其無蒲狄乎齊桓公置射鉤而使管仲相	乾時之殺管仲射桓公中帶鉤射食亦切注同相息亮切
君若易之何辱命焉	言若反齊桓巳將目去不須辱君命
行者甚衆豈唯刑臣	披奄人故稱刑臣甚衆一本甚作其
公見之以難告	告吕郤欲焚公宫
三月晉侯潛會秦伯于王城已丑晦公宫火瑕甥郤芮不獲公乃如河上秦伯誘而殺之晉侯逆夫人嬴氏以歸	秦穆公女文嬴也
秦伯送衛於晉三千人實紀綱之僕	新有吕郤之難國未輯睦故以兵衛文公諸門戸僕隷之事皆秦卒共之爲之紀綱輯音集又七入切本亦作集卒子忽切共音恭本亦作供
初晉侯之豎頭須守藏者也	頭須一曰里鳬須豎左右小吏豎上注切藏才浪切下同鳬房孚切韓詩外傳云晉文公亡過曹里鳬須從因盗重耳資而亡重耳無糧餒不能行介子推割股以食重耳然後能行
其岀也竊藏以逃	文公出時
盡用以求納之	求納文公
及入求見公辭焉以沐謂僕人曰沐則心覆心覆則圖反冝吾不得見也居者爲社稷之守行者爲羈絏之僕其亦可也何必罪居者國君而讎匹夫懼者甚衆矣僕人以告公遽見之	言弃小怨所以能安衆見賢遍切下得見同覆芳服切下同守手又切又如字甚或作其
狄人歸季隗于晉而請其二子	二子伯鯈叔劉
文公妻趙衰生原同屏括樓嬰	原屏樓三子之邑妻七計切屏歩丁切括古活切
趙姬請逆盾與其母	趙姬文公女也盾狄女叔隗之子
子餘辭	子餘趙衰字
姬曰得寵而忘舊何以使人必逆之固請許之來以盾爲才固請于公以爲嫡子而使其三子下之以叔隗爲内子而巳下之	卿之嫡妻爲内子皆非此年事蓋因狄人歸季隗遂終言叔隗嫡亦作適丁歷切下遐嫁切下同
晉侯賞從亡者介之推不言禄禄亦弗及	介推文公微臣之語助從才用切
推曰獻公之子九人唯君在矣惠懷無親外内弃之天未絶晉必將有主主晉祀者非君而誰天實置之而二三子以爲已力不亦誣乎竊人之財猶謂之盜況貪天之功以爲已功乎下義其罪上賞其姦上下相蒙	蒙欺也
難與處矣其母曰盍亦求之以死誰懟對曰尤而效之罪又甚焉且出怨言不食其食	怨言謂上下相蒙難與處盍戸臘切懟直類切
其母曰亦使知之若何	旣不求之且欲今推達言於文公
對曰言身之丈也身將隱焉用文之是求顯也其母曰能如是乎與女偕隱	偕俱也焉於䖍切女音汝
遂隱而死晉侯求之不獲以緜上爲之田曰以志吾過且旌善人	旌表也西河界休縣南有地名緜上
○鄭之入滑也滑人聽命	入滑在二十年
師還又即衛鄭公子士洩堵俞彌帥師伐滑	堵俞彌鄭大夫
王使伯服游孫伯如鄭請盟	二子周大夫
鄭伯怨惠王之入而不與厲公爵也	事在莊二十一年
又怨襄王之與衛滑也	怨王助衛爲滑請爲于僞切
故不聽王命而執二子王怒將以狄伐鄭富辰諫曰不可臣聞之大上以德撫民	無親䟽也聽吐定切而執二子本或作而執其二子其衍字也大音泰
其次親親以相及也	先親以及䟽推恩以成義
昔周公弔二叔之不咸故封建親戚以蕃屏周	弔傷也咸同也周公傷夏殷之叔世䟽其親戚以至滅亡故廣封其兄弟蕃方元切
管蔡郕霍魯衛毛耼郜雍曹滕畢原酆郇文之昭也	十六國皆文王子也管國在熒陽京縣東北雍國在河内山陽縣西畢國在長安縣西比酆國在始平鄂縣東郕音成耼乃甘切雍於用切注同酆音豐郇音荀
邘晉應韓武之穆也	四國皆武王子應國在襄陽城父縣西南韓國在河東郡界河内野王縣西北有邗城邗音于
凡蔣邢茅胙祭周公之胤也	㣧嗣也蔣在弋陽期思縣髙平昌邑縣西有茅郷東郡燕縣西南有胙亭蔣將丈切茅亡交切胙才故切下注祭胙同祭側界切
召穆公思周德之不類故糾合宗族于成周而作詩	類善也糾收也召穆公周卿士名虎召采地扶風雍縣東南有召亭周厲王之時周德衰微兄弟道缺召穆公于東都收會宗族特作此周公之樂歌常棣詩屬小雅召上照切注同糾居􁇠切棣大計切字林大内切
曰常棣之華鄂不􁑍􁑍	常棣棣也鄂鄂然華外發不􁑍􁑍言􁑍􁑍以喻兄弟和睦則強盛而有光輝􁑍􁑍然鄂五各切不方九切􁑍韋鬼切
凡今之人莫如兄弟	言致􁑍􁑍之盛莫如親兄弟
其四章曰兄弟䦧于牆外禦其侮	䦧訟爭貌言内雖不和猶冝外扞異族之侵侮䦧呼歷切毛詩傳云很也禦魚吕切下同侮亡甫切詩作務爭爭鬪之爭本又作諍杆戸旦切
如是則兄弟雖有小忿不廢懿親	懿美也
今天子不忍小忿以弃鄭親其若之何庸勲親親暱近尊賢德之大者也	庸用也暱親也暱女乙切
即聾從昧與頑用嚚姦之大者也弃德崇姦禍之大者也	崇聚也聾鹿工切昧音妹嚚魚巾切
鄭有平惠之勲	平王東遷晉鄭是依惠王出奔虢鄭納之是其勲也
又有厲宣之親	鄭始封之祖桓公友周厲王之子宣王之母弟
弃嬖寵而用三良	七年殺嬖臣申侯十六年殺寵子子華也三良叔詹堵叔師叔所謂尊賢堵丁古切又音者
於諸姬爲近	道近當暱之
四德具矣耳不聽五聲之和爲聾目不别五色之章爲昧心不則德義之經爲頑口不道忠信之言爲嚚狄皆則之四姦具矣周之有懿德也猶曰莫如兄弟故封建之	當周公時故言周之有懿德别彼列切
其懷柔天下也猶懼有外侮扞禦侮者莫如親親故以親屏周召穆公亦云	周公作詩召公歌之故言亦云
今周徳旣衰於是乎又渝周召以從諸姦無乃不可乎	變周召親兄弟之道渝羊朱切
民未忘禍王又興之	前有子頽之亂中有叔帶召狄故曰民未忘禍頽徒囬切
其若文武何	言將廢文武之功業
王弗聽使頽叔桃子出狄師	二子周大夫桃如字一本或作姚亦冝音桃
夏狄伐鄭取櫟王德狄人將以其女爲后富辰諫曰不可臣聞之曰報者倦矣施者未厭	施功勞也有勞則望報過甚櫟力狄切施如字注同厭於豔切又於鹽切
狄固貪惏王又啓之女德無極婦怨無終	婦女之志近之則不知止足逺之則忿怨無巳終猶巳也惏力南切方言云殺人而取其財曰惏近附近之近遠于萬切
狄必爲患王又弗聽初甘昭公有寵於惠后	甘昭公王子帶也食邑於甘河南縣西南有甘水
惠后將立之未及而卒昭公奔齊	奔齊在十二年
王復之	在二十二年
又通於隗氏	隗氏王所立狄后
王朁隗氏	替廢也替他計切
頽叔桃子曰我實使狄狄其怨我遂奉大叔以狄師攻王王御士將禦之	周禮王之御士十二人
王曰先后其謂我何	先后惠后也誅大叔恐違先后志
寧使諸侯圖之王遂出及坎欿國人納之	坎欿周地在河南鞏縣東坎苦感切欿大感切鞏九勇切
秋頽叔桃子奉大叔以狄師伐周大敗周師獲周公忌父原伯毛伯富辰	原毛皆采邑
王出適鄭處于汜	鄭南汜也在襄城縣南汜音凡後皆同
大叔以隗氏居于温○鄭子華之弟子臧出奔宋	十六年殺子華故
好聚鷸冠	鷸鳥名聚鷸羽以爲冠非法之服好呼報切鷸尹橘切
鄭伯聞而惡之	惡其服非法惡烏路切
使盗誘之八月盗殺之于陳宋之間君子曰服之不衷身之災也	衷猶適也衷音忠一音丁仲切注同
詩曰彼已之子不稱其服	詩曹風刺小人在位言彼人之德不稱其服己音記稱尺證切注及下同刺七賜切
子臧之服不稱也夫詩曰自詒伊慼其子臧之謂矣	詩小雅詒遺也慼憂也取其自遺憂之服一本作之及夫音扶詒以支切遺唯季切下同
夏書曰地平天成稱也	夏書逸書地平其化天成其施上下相稱爲冝夏戸雅切後夏書皆倣此施始䜴切
〇宋及楚平宋成公如楚還入於鄭鄭伯將享之問禮於皇武子	皇武子鄭卿
對曰宋先代之後也於周爲客天子有事膰焉	有事祭宗廟也膰祭肉尊之故賜以祭胙膰符袁切周禮又作㸋字音義皆同
有喪拜焉	宋弔周喪王特拜謝之
豐厚可也鄭伯從之享宋公有加禮也	禮物事事加厚菩鄭能尊先代釋文享宋公有加絶句禮也一本無也字讀揔爲一句
〇冬王使來告難曰不榖不德得罪于母弟之寵子帶鄙在鄭地汜	鄙野也難乃旦切下同
敢告叔父	天子謂同姓諸侯曰叔父
臧文仲對曰天子蒙塵于外敢不奔問官守	官守王之羣臣守手又切注及下同
王使簡師父告于晉使左鄢父告于秦	二子周大夫鄢故晚切
天子無出書曰天王出居于鄭辟母弟之難也	叔帶襄王同母弟
天子凶服降名禮也	凶服素服降名稱不榖
鄭伯與孔將鉏石甲父侯宣多省視官具于汜	三子鄭大夫省官司具器用鉏仕居切
而後聽其私政禮也	得先君後已之禮聽吐定切
〇衞人將伐邢禮至曰不得其守國不可得也	禮至衞大夫守謂邢正卿國子
我請昆弟仕焉乃往得仕	爲明年滅邢傳
經二十有五年春王正月丙午衛侯燬滅邢	衛邢同姬姓惡其親親相滅故稱名罪之燬況委切惡烏路切
〇夏四月癸酉衛侯燬卒	無傳五同盟
宋蕩伯姬來逆婦	無傳伯姬魯女爲宋大夫蕩氏妻也自爲其子來逆稱婦姑存之辭婦人越竟迎婦非禮故書爲于僞切竟音境
〇宋殺其大夫	無傳其事則未聞於例爲大夫無罪故不稱名
○秋楚人圍陳納頓子于頓	頓迫於陳而出奔楚故楚圍陳以納頓子不言遂明一事也子玉稱人從告頓子不言歸興師見納故
葬衛文公	無傳
〇冬十有二月癸亥公會衛子莒慶盟于洮	洮魯地衛文公旣葬成公不稱爵者述父之志降名從未成君故書子以善之莒慶不稱氏未賜族洮吐刀切
傳二十五年春衛人伐邢二禮從國子巡城掖以赴外殺之正月丙午衛侯燬滅邢同姓也故名禮至爲銘曰余掖殺國子莫余敢止	惡其不知恥詐以滅同姓而反銘功於器掖音亦說文以手持人臂曰掖惡烏路切
○秦伯師于河上將納王狐偃言於晉侯曰求諸侯莫如勤王	勤納王也
諸侯信之且大義也繼丈之業而信宣於諸侯今爲可矣	晉文侯仇爲平王侯伯匡輔周室仇音求
使卜偃卜之曰吉遇黃帝戰于阪泉之兆	黄帝與神農之後姜氏戰于阪泉之野勝之今得其兆故以爲吉
公曰吾不堪也	文公自以爲己當此兆故曰不堪
對曰周禮未改今之王古之帝也	言周德雖衰其命未改今之周王自當帝兆不謂晉
公曰筮之筮之遇大有䷍	乾下離上大有
之睽䷥	兊下離上睽大有九三變而爲睽
曰吉遇公用享于天子之卦	大有九三爻辭也三爲三公而得位變而爲兊兊爲說得位而說故能爲王所宴饗
戰克而王享吉孰大焉	言卜筮協吉
且是卦也	方更揔言二卦之義不擊於一爻
天爲澤以當日天子降心以逆公不亦可乎	乾爲天兊爲澤乾變爲兊而上當離離爲日日之在天垂曜在澤天子在上說心在下是降心逆公之象
大有去睽而復亦其所也	言去睽卦還論大有亦有天子降心之象乾尊離卑降尊下卑亦其義也下遐嫁切
晉侯辭秦師而下	辭讓秦師使還順流故曰下
三月甲辰次于陽樊右師圍温	大叔在温故
左師逆王夏四月丁巳王入于王城取大叔于温殺之于隰城戊午晉侯朝王王享醴命之宥	旣行享禮而設醴酒又加之以幣帛以助歡也宥助也隰音習醴音禮宥音又
請隧弗許	闕地通路曰隧王之葬禮也諸侯皆縣柩而下隧音遂今之延道闕其月切縣音玄柩其又切
曰王章也	章顯王者與諸侯異
未有代德而有二王亦叔父之所惡也與之陽樊温原櫕茅之田晉於是始啓南陽	在晉山南河北故曰南陽惡烏路切攅才官切
陽樊不服圍之蒼葛呼曰	蒼葛樊陽人呼喚故切
德以柔中國刑以威四夷冝吾不敢服也此誰非王之親姻其俘之也乃出其民	取其土而巳俘芳扶切
〇秋秦晉伐鄀	鄀本在商密秦楚界上小國其後遷於南郡鄀縣鄀音若字林云楚邑楮斫切
楚鬭克屈禦宼以申息之師戍商密	鬬克申公子儀屈禦宼息公子邊商密鄀别邑今南郷丹水縣戍守也二子屯兵於析以爲商密援禦魚吕切屯徒門切援于眷切
秦人過析隈入而繫輿人以圍商密昏而傅焉	析楚邑一名白羽今南郷析縣隈隱蔽之處繫縛輿人詐爲克析得其囚俘者昏而傅城不欲令商密知囚非析人過古卧切王音戈析星歷切俗作㭊隈烏囬切繫音計輿音餘傅音附注同處昌慮切令力呈切
宵坎血加書僞與子儀子邊盟者	掘地爲坎以埋盟之餘血加盟書其上掘其勿切又其月切本又作闕其月切
商宻人懼曰秦取析矣戍人反矣乃降秦師秦師囚申公子儀息公子邊以歸	商密旣降析戍亦敗故得囚二子降戸江切後除注降名皆同
楚令尹子玉追秦師弗及	不復言晉者秦爲兵主復扶又切
遂圍陳納頓子于頓	爲頓圍陳爲于僞切
〇冬晉侯圍原命三日之糧原不降命去之諜出	諜間也諜音牒閒閒厠之間
曰原將降矣軍吏曰請待之公曰信國之寳也民之所庇也得原失信何以庇之所亡滋多退一舎而原降遷原伯貫于冀	伯貫周守原大夫也庇必利切又音秘貫古亂切
趙衰爲原大夫狐溱爲温大夫	狐淎狐毛之子溱側巾切
〇衛人平莒于我十二月盟于洮脩衛文公之好且及莒平也	莒以元年酈之役怨魯衛文公將平之未及而卒成公追成父志降名以行事故曰脩文公之好好呼報切注同酈力知切
〇晉侯問原守於寺人勃鞮	勃鞮披也守手又切勃歩忽切鞮丁兮切
對曰昔趙衰以壷飱從徑餒而弗食	言其廉且仁不忘君也徑猶行也飧音孫從扌用切舊如字徑古定切一讀以壷飧從絶句讀徑爲經連下句乖於杜義餒奴罪切餓也
故使處原	從披言也衰雖有大功猶簡小善以進之示不遺勞披普皮切
經二十有六年春王正月已未公會莒子衛寗速盟于向	向莒地寗速衛大夫莊子也向舒亮切
○齊人侵我西鄙公追齊師至酅弗及	公逐齊師逺至齊地故書之濟北榖城縣西有地名酅下酅本又作巂戸圭切注同一音似轉切
○夏齊人伐我北鄙	孝公未入魯竟先使微者伐之竟音境傳同
○衛人伐齊〇公子遂如楚乞師	公子遂魯卿也乞不保得之辭
○秋楚人㓕䕫以䕫子歸	䕫楚同姓固今建平秭歸縣䕫有不祀之罪故不譏楚滅同姓䕫求龜切秭音姊
〇冬楚人伐宋圍緍公以楚師伐齊取榖	傳例曰師能左右之曰以緍亡巾切
公至自伐齊	無傳
傳二十六年春王正月公會莒茲㔻公	兹㔻時君之號莒夷無謚以號爲稱㔻普悲切稱尺證切
寗莊子盟于向尋洮之盟也	洮盟在前年
齊師侵我西鄙討是二盟也夏齊孝公伐我北鄙衛人伐齊洮之盟故也公使展喜犒師	勞齊師犒苦報切勞力報切下文同
使受命于展禽	柳下惠
齊侯未入竟展喜從之曰寡君聞君親舉玉趾將辱於敝邑使下臣犒執事	言執事不敢斥尊趾音止足也
齊侯曰魯人恐乎對曰小人恐矣君子則否齊侯曰室如縣罄野無靑草何恃而不恐	如而也時夏四月今之二月野物未成故言居室而資糧縣盡在野則無𬞞食之物所以當恐恐曲勇切下及注皆同縣音玄注同罄亦作磬
對曰恃先王之命昔周公大公股肱周室夾輔成王成王勞之而賜之盟曰丗丗子孫無相害也載在盟府	載載書也大音秦下及注同夾古洽切舊音古恊切
大師職之	職主也大公爲大師兼主司盟之官
桓公是以糾合諸侯而謀其不恊彌縫其闕而匡救其災昭舊職也及君即位諸侯之望曰其率桓之功	率循也縫扶容切
我敝邑用不敢保聚	用此舊盟故不聚衆保守
曰豈其嗣丗九年而弃命廢職其若先君何君必不然恃此以不恐齊侯乃還東門襄仲臧文仲如楚乞師	襄仲居東門故以爲氏臧丈仲爲襄仲副使故不書使所吏切
臧孫見子玉而道之伐齊宋以其不臣也	言其不臣事周室可以此罪責而伐之道音導
〇䕫子不祀祝融與鬻熊	祝融高辛氏之火正楚之遠祖也鬻熊祝融之十二丗孫䕫楚之别封故亦丗紹其祀融餘忠切鬻音育
楚人讓之對曰我先王熊摯有疾鬼神弗赦而自竄于䕫	熊摯楚嫡子有疾不得嗣位故别封爲䕫子摯音至竄七亂切字林又千外切嫡丁歷切
吾是以失楚又何祀焉	廢其常祀而飾辭文過
秋楚成得臣鬪冝申帥師滅䕫以䕫子歸	成得臣今尹子玉也鬪冝申司馬子西也
〇宋以其善於晉侯也	重耳之出也宋襄公贈馬二十乗乗繩證切
叛楚即晉冬楚令尹子玉司馬子西帥師伐宋圍緍○公以楚師伐齊取榖凡師能左右之曰以	左右謂進退在巳左右並如字
寘桓公子雍於榖易牙奉之以爲魯援	雍本與孝公爭立故使居榖以偪齊寘之䜴切瑗于眷切
楚申公叔侯戍之	爲二十八年楚子使申叔去榖張本
桓公之子七人爲七大夫於楚	言孝公不能撫公族
