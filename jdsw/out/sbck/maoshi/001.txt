毛詩卷第一唐國子愽士兼太子中允贈齊州刺史呉縣開國男陸德明釋文附周南關雎詁訓傳第一	周者代名其地在禹貢雍州之域𡵨山之陽於漢屬扶風美陽縣南者言周之德化自歧陽而先𬒳南方故序云化自北而南也漢廣序又云文王之道被於南國是也雎七胥反依字且邊隹且子餘反旁或作鳥詁舊本多作故今或作音古又音故傳直戀反案詁故皆是古義所以兩行然前儒多作詁解而章句有故言郭景純注爾雅則作釋詁樊孫等爾雅本皆爲釋故今冝隨本不煩改字
毛詩國風	詩是此書之名毛者傳詩人姓旣有齊魯韓三家故題姓以别之或云小毛公加毛詩二字又云河間獻王所加故大題在下案馬融盧植鄭玄注三禮並大題在下班固漢書陳壽三國志題亦然國者㧾謂十五國風者諸侯之詩從關雎至騶虞二十五篇謂之正風
鄭氏箋	本作牋同薦年反字林云箋表也識也案鄭云藝論云注詩宗毛爲主毛義若隱略則更表明如有不同即下巳意使可識别也然此題非毛公馬鄭王肅等題相傳云是雷次宗題承用旣乆未敢爲異又案周續之與雷次宗同受慧逺法師詩義而續之釋題巳如此又恐非雷之題也疑未敢明之
關雎后妃之德也風之始也所以風天下而正夫婦也故用之郷人焉用之邦國焉風風也敎也風以動之敎以化之詩者志之所之也在心爲志發言爲詩情動於中而形於言言之不足故嗟歎之嗟嘆之不足故永歌之永歌之不足不知手之舞之足之蹈之也情發於聲聲成文謂之音	發猶見也聲謂宫商角徴羽也聲成文者宫商上下相應○關雎舊解云三百一十一篇詩並是作者自爲名后妃芳菲反爾雅云妃嫓也對也左傳云嘉耦曰妃禮記云天子之妃曰后之德也舊說云起此至用之邦國焉名關雎序謂之小序自風風也訖末名爲大序沈重云案鄭詩譜意大序是子夏作小序是子夏毛公合作卜商意有不盡毛更足成之或云小序是東海衞敬仲所作今謂此序止是關雎序揔論詩之綱領無大小之異解見詩義序並是鄭注所以無箋云者以無所疑亂故也風之始也此風謂十五國風風是諸侯政敎也下云所以風天下論語云君子之德風並是此義所以風如字徐福鳯反今不用風風也並如字徐上如字下福鳯反崔靈恩集注本下即作諷字劉氏云動物曰風託音曰諷崔云用風感物則謂之諷沈云上風是國風即詩之六義也下風即是風伯鼔動之風君上風敎能鼔動萬物如風之偃草也今從沈說風以動之如字沈福鳯反云謂自下刺上感動之名變風也今不同嗟迹斜反咨嗟也歎本亦作嘆傷賛及歎息也蹈徒到反動足履地也見賢遍反徴陟里反上時掌反應應對之應下注同
治丗之音	絶句治直吏反
安以樂	絶句樂音洛
其政和	○一讀安字上屬以樂其政和爲一句下放此
亂丗之音怨以怒其政乖亡國之音哀以思其民困故正得失動天地感鬼神莫近於詩先王以是經夫婦成孝敬厚人倫美敎化移風俗故詩有六義焉一曰風二曰賦三曰比四曰興五曰雅六曰頌上以風化下下以風刺上主文而譎諌言之者無罪聞之者足以戒故曰風	風化風刺皆謂譬喻不斥言也主文主與樂之宫商相應也譎諌詠歌依違不直諌思息吏反正得失周云正齊人之得失也本又作政謂政敎也兩通近如字沈音附近之近厚音后本或作序非比必履反興虚應反沈許甑反下以風福鳯反注風刺同刺七賜反本又作㓨譎古穴反詐也故曰風福鳯反又如字
至于王道衰禮義廢政教失國異政家殊俗而變風變雅作矣國史明乎得失之迹傷人倫之廢哀刑政之苛吟詠情性以風其上達於事變而懷其舊俗者也故變風發乎情止乎禮義發乎情民之性也止乎禮義先王之澤也是以一國之事繫一人之本謂之風言天下之事形四方之風謂之雅雅者正也言王政之所由廢興也政有小大故有小雅焉有大雅焉頌者美盛德之形容以其成功告於神明者也是謂四始詩之至也	始者王道興衰之所由苛本亦作荷音何苛虐也吟疑今反動聲曰吟風其上福鳯反告古毒反
然則關雎麟趾之化王者之風故繫之周公南言化自北而南也鵲巢騶虞之德諸侯之風也先王之所以敎故繫之召公	自從也從北而南謂其化從岐周𬒳江漢之域也先王斥大王王季麟吕辛反趾音止騶本亦作側留反召本亦作邵同上照反後召南召公皆同岐其冝反山名也或音祗𬒳皮寄反大音㤗
周南召南正始之道王化之基是以關雎樂得淑女以配君子憂在進賢不淫其色哀窈窕思賢才而無傷善之心焉是關雎之義也	哀蓋字之誤也當爲衷衷謂中心恕之無傷善之心謂好逑也淑常六反善也哀前儒並如字論語云哀而不傷是也鄭氏改作衷竹隆反窈烏了反窕徒了反王肅云善心曰窈善容曰窕恕音庶本又作念好呼報反逑音求
關關雎鳩在河之洲	興也關關和聲也雎鳩王雎也鳥摯而有別水中可居者曰洲后妃說樂君子之德無不和諧又不淫其色慎固幽深若雎鳩之有別焉然後可以風化天下夫婦有別則父子親父子親則君臣敬君臣敬則朝廷正朝廷正則王化成箋云摯之言至也謂王雎之鳥雄雌情意至然而有別睢七胥反鳩九尤反洲音州興虚應反沈許甑反案興是譬諭之名意有不盡故題曰興他皆放此摯夲亦作鷙音至別彼竭反下同說音恱樂音洛諧戸皆反朝直遥反廷徒佞反
窈窕淑女君子好逑	窈窕幽間也淑善逑匹也言后妃有關雎之德是幽間貞専之善女冝爲君子之好匹箋云怨耦曰仇言后妃之德和諧則幽間處深宫貞専之善女能爲君子和好衆妾之怨者言皆化后妃之德不嫉妬謂三夫人以下好毛如字鄭呼報反兎罝詩放此逑本亦作仇音求間音閑下同耦五口反爲于僞反嫉音疾徐音自後皆同妬丁路反以色曰妬
參差荇菜左右流之	荇接余也流求也后妃有關雎之德乃能共荇菜備庻物以事宗廟也箋云左右助也言后妃將共荇菜之𦵔必有助而求之者言三夫人九嬪以下皆樂后妃之事參𥘉金反差𥘉冝反又𥘉佳反荇衡猛反本亦作莕沈有並反左右王申毛如字鄭左音佐右音佑接佘本或作菨荼非余音餘共音恭本或作供下共荇菜並同𦵔阻魚反字又作菹嬪鼻申反内官名樂音洛又音岳
窈窕淑女寤寐求之	寤覺寐寢也箋云言后妃覺寐則常求此賢女欲與之共巳職也寤五路反寐莫利反覺音敎
求之不得寤寐思服	服思之也箋云服事也求賢女而不得覺寐則思已職事當誰與共之乎
悠哉悠哉輾轉反側	悠思也箋云思之哉思之哉言巳誠思之卧而不周曰輾悠音由輾本亦作展哲善反吕忱從車展鄭云不周曰輾注本或作卧而不周者剰二字也
參差荇菜左右采之	箋云言后妃旣得荇菜必有助而采之者
窈窕淑女琴瑟友之	冝以琴瑟友樂之箋云同志爲友言賢女之助后妃共荇菜其情意乃與琴琴之志同共荇菜之時樂必作
參差荇菜左右芼之	芼擇也箋云后妃旣得荇菜必有助而擇之者芼毛報反
窈窕淑女鍾鼔樂之	德盛者冝有鍾鼓之樂箋云琴瑟在堂鍾鼔在庭言共荇菜之時上下之樂皆作盛其礼也樂音洛又音岳或云恊韻冝五敎反
關雎五章章四句故言三章一章四句二章章八句	五章是鄭所分故言以下是毛公本意後放此
葛覃后妃之本也后妃在父母家則志在於女功之事躬儉節用服澣濯之衣尊敬師傳則可以歸安父母化天下以婦道也	躬儉節用由於師傳之敎而後言尊敬師傅者欲見其性亦自然可以歸安父母言嫁而得意猶不忘孝覃本亦作蕈徒南反澣本又作浣戸管反濯直角反傅夫附反見賢遍反
葛之覃兮施于中谷維葉萋萋	興也覃延也葛所以爲絺綌女功之事煩辱者施移也中谷谷中也萋萋茂盛貌箋云葛者婦人之所有事也此因葛之性以興焉興者葛延蔓于谷中喻女在父母之家形體浸浸日長大也葉萋萋然喻其容色美盛施毛以䜴反鄭如字下同萋切奚反蔓音萬浸子鴆反長丁丈反
黃鳥于飛集于灌木其鳴喈喈	黄鳥摶黍也灌木叢木也喈喈和聲之逺聞也箋云葛延蔓之時則摶黍飛鳴亦因以興焉飛集叢木興女有嫁于君子之道和聲之逺聞與女有才美之稱達於逺方灌古亂反喈音皆摶徒端反叢才公反俗作藂一夲作最作外反聞音問又如字下同稱尺證反
葛之覃兮施于中谷維葉莫莫	莫莫成就之貌箋云成就者其可采用之時莫美博反
是刈是濩爲絺爲綌服之無斁	濩煑之也精曰絺麄曰綌斁厭也古者王后織玄紞公侯夫人紘綖卿之内子大帶大夫命婦成祭服士妻朝服庶士以下各衣其夫箋云服整也女在父母之家未知將所適故習之以絺綌煩辱之士乃能整治之無厭倦是其性貞專刈夲亦作艾魚廢反韓詩云刈取也濩胡郭反韓詩云濩瀹也音羊灼反絺恥知反綌去逆反斁夲又作音亦厭於豔反本亦作猒紞都覧反紞織五采如縚狀用縣瑱也紘獲耕反纓之無緌者從下仰屬於冠綖音延冕上覆也朝直遥反下同庶士謂庶人在官者本或作庻人衣於旣反
言告師氏言告言歸	言我也師女師也古者女師敎以婦德婦言婦容婦功祖廟未毀敎于公宮三月祖廟旣毀敎于宗室婦人謂嫁曰歸箋云我告師氏者我見教告于女師也敎告我以適人之道重言我者尊重師敎也公宫宗室於族人皆爲貴○謂嫁曰歸本亦無曰字此依公羊傳文重直用反
薄汙我私薄澣我衣	汙煩也私燕服也婦人有副褘盛飾以朝事舅姑接見于宗廟進見于君子其餘則私也箋云煩煩撋之用功深澣謂濯之耳衣謂褘衣以下至禒衣汙音烏副如字婦人首飾之上褘音輝王后六服一曰褘衣見賢遍反下見於君子同撋諸詮之音而專反何胤沈重皆而純反阮孝緒字略云煩撋猶捼莏也捼奴禾反莏素禾反褖吐亂反六服之最下者
害澣害否歸寧父母	害何也私服冝澣公服冝否寧安也父母在則有時歸寧耳箋云我之衣服今者何所當見澣乎何所當否乎言常自㓗清以士君子害戸葛反下同否方九反清如字沈音淨
葛覃三章章六句卷耳后妃之志也又當輔佐君子求賢審官知臣下之勤勞内有進賢之志而無險詖私謁之心朝夕思念至於憂勤也	謁請也卷眷勉反廣雅云枲耳也郭云亦曰胡枲江南呼常枲草木䟽云幽州人謂之爵耳詖彼寄反妄加人以罪也崔云險詖不正也
采采卷耳不盈頃筐	憂者之興也采采事采之也卷耳苓耳也頃筐畚屬易盈之器也箋云器之易盈而不盈者志在輔佐君子憂思深也頃音傾筐起狂反韓詩云頃筐欹筐也苓音零畚音本何休云草器也說文同易以䜴反下同思息吏反下憂思同
嗟我懷人寘彼周行	懷思寘置行列也思君子官賢人置周之列位箋云周之列位謂朝廷臣也寘之䜴反行户康反注下同朝直遥反
陟彼崔嵬我馬虺隤	陟升也崔嵬土山之戴石者虺隤病也箋云我我使臣也臣以兵役之事行出離其列位身勤勞於山險而馬又病君子冝知其然崔徂囬反嵬五回反毛此注及下釋砠与尓雅同虺呼囬反徐呼懷反說文作㾯隤徒回反徐徒瓌反孫炎云馬退不能升之病也說文作頽使色吏反下同離力智反
我姑酌彼金罍維以不永懷	姑且也人君黄金罍永長也箋云我我君也臣出使功成而反君且當設饗燕之礼與之飲酒以勞之我則以是不復長憂思也言且者君賞功臣或多於此姑如字說文作音同云秦以市買多得爲夃罍盧囬反酒罇也韓詩云天子以玉飾諸侯大夫皆以黄金飾士以梓礼記云夏曰山罍其形似壼容一斛刻而畫之爲雲雷之形勞力到反復扶冨反
陟彼髙崗我馬玄黃我姑酌彼兕觥維以不永傷	山脊曰岡玄馬病則黄兕觥角爵也傷思也箋云此章爲意不盡申殷勤也觥罰爵也饗燕所以有之者礼自立司正之後旅醻必有醉而失礼者罰之亦所以爲樂岡古康反兕字又作徐履反爾雅云似牛觥古横反字又作觵韓詩云容五升禮圖云容七升爲于僞反殷勤並如字俗本下並加心非也樂音洛
陟彼砠矣我馬瘏矣我僕痡矣云何吁矣	石山戴土曰砠瘏病也痡亦病也吁憂也箋云此章言臣旣勤勞於外僕馬皆病而今云何乎其亦憂矣深閔之辭砠本亦作同七餘反瘏音塗本又作屠非痡音敷又普烏反本又作鋪同吁香于反痡病也一本作痡亦病也者非
卷耳四章章四句樛木后妃逮下也言能逮下而無嫉妬之心焉	后妃能和諧衆妾不嫉妬其容貌恒以善言逮下而安之樛居蚪反字林九稠反馬融韓詩本並作科音同字林巳周反說文以科爲木髙逮徒戴反又徒帝反之心焉崔集註本此序有鄭注檢衆本並無
南有樛木葛藟纍之	興也南南土也木下曲曰樛南土之葛藟茂盛箋云木枝以下垂之故故葛也藟也得纍而蔓之而上下俱盛興者喻后妃能以惠下逮衆妾使得其次序則衆妾上附事之而礼義亦俱盛南土謂荆揚之域藟本亦作纍力軌反似葛之草也草木䟽云一名巨荒似燕薁亦連蔓葉似艾白色其子赤可食纍力追反本又作虆上時掌反
樂只君子福履綏之	履禄綏安也箋云妃妾以礼義相与和又能以礼樂樂其君子使為福禄所安只之氏反猶是也綏音雖樂樂上音岳下音洛
南有樛木葛藟荒之樂只君子福履將之	荒奄將大箋云此章申殷勤之意將猶扶助也
南有樛木葛藟縈之樂只君子福履成之	縈旋也成就也縈本又作烏營反說文作
樛木三章章四句螽斯后妃子孫衆多也言若螽斯不妬忌則子孫衆多也	忌有所諱惡於人螽音終斯尓雅作蜤音同惡烏路反
螽斯羽詵詵兮	螽斯蚣蝑也詵詵衆多也箋云凢物有隂陽情慾者无不妬忌維蚣蝑不耳各得受氣而生子故能詵詵然衆多后妃之德能如是則冝然詵所巾反說文作􁆶音同蚣粟容反字林作蜙先凶反郭璞先工反許愼思兮反蝑粟居反許愼吕忱並先吕反郭璞才与反案一名斯螽七月詩云斯螽動股是也揚雄許愼皆云舂黍草木䟽云幽州謂之春箕蝗類也長而青長股股鳴者也郭璞注方言云江東呼爲虴蜢虴竹白反蜢音猛慾音欲諸詮之音諭耳本或作然字
冝爾子孫振振兮	振振仁厚也箋云后妃之德寛容不嫉妬則冝女之子孫使其無不仁厚振音真女音汝
螽斯羽薨薨兮冝爾子孫繩繩兮	薨薨衆多也繩繩戒愼也薨呼弘反
螽斯羽揖揖兮冝爾子孫蟄蟄兮	揖揖㑹聚也蟄蟄和集也揖子入側立二反蟄天十反徐又直立反
螽斯三章章四句桃夭后妃之所致也不妬忌則男女以正昬姻以時國無鰥民也	老無妻曰鰥夭於驕反說文作祅云木少盛貌鰥夲亦鱞古頑反老無妻曰鰥
桃之夭夭灼灼其華	興也桃有華之盛者夭夭其室壯也灼灼華之盛也箋云興者喻時婦人皆得以年盛時行也少詩照反
之子于歸宜其室家	之子嫁子也于往也冝以有室家無踰時者箋云冝者謂男女年時俱當當丁浪反
桃之夭夭有蕡其實	蕡實貌非但有華色又有婦德蕡浮雲反
之子于歸冝其家室	家室猶室家也
桃之夭夭其葉蓁蓁	蓁蓁至盛貌有色有德形體至盛也蓁側巾反
之子于歸冝其家人	一家之人盡以爲冝箋云家人猶室家也盡津忍反或如字他皆放此
桃夭三章章四句兎罝后妃之化也關雎之化行則莫不好德賢人衆多也	兎夲又作莵他故反罝子斜反說文子余反好呼報反
肅肅兎罝㭬之丁丁	肅肅敬也兎罝兎罟也丁丁㭬杙声也箋云罝兎之人鄙賤之事猶能恭敬則是賢者衆多也㭬陟角反丁陟耕反罟音古罔也杙夲又作弋羊職反郭羊北反爾雅云樴謂之杙李廵云橛也樴音特橛其月反
赳赳武夫公侯干城	赳赳武貌干扞也箋云干也城也皆以禦難也此罝兎之人賢者也有武力可任爲將帥之德諸侯可任以國守扞城其民折衝禦難於未然赳居黝反爾雅云勇也干如字爾雅云干扞也孫炎注云干松所以自蔽扞也舊音户旦反沈音幹禦魚吕反難乃旦反下同任音壬將子匠反帥色類反沈所愧反任而鴆反後不音者放此守手又反折之設反衝昌容反
肅肅兎罝施于中逵	逵九逵之道施于如字逵求龜反杜預注春秋云塗万九軌
赳赳武夫公侯好仇	箋云怨耦曰仇此罝兎之人敵囯有來侵伐者可使和好之亦言賢也
肅肅兎罝施于中林	中林林中施如字沈以䜴反
赳赳武夫公侯腹心	可以制斷公侯之腹心箋云此兎罝之人於行攻伐可用爲䇿謀之臣使之慮事亦言賢也
兎罝三章章四句芣苢后妃之美也和平則婦人樂有子矣	箋云天下和政教平也芣苢音浮苢本亦作苡音以
采采芣苢薄言采之	采采非一辭也芣苢馬舄馬舄車前也宜懷妊焉薄辭也采取也箋云薄言我薄也
采采芣苢薄言有之	有藏之也有羽軌切
采采芣苢薄言掇之	掇都奪反拾也一音知劣反
采采芣苢薄言捋之	捋力活反取也
采采芣苢薄言祮之	祮音結執祍也
采采芣苢薄言襭之	襭户結反扱祍也一本作同
芣苢三章章四句漢廣德廣所及也文王之道𬒳于南國美化行乎江漢之域無思犯禮求而不可得也	箋云紂時淫風徧于天下維江漢之域先受文王之教化漢水名也尚書云嶓冡導漾水東流爲漢𬒳皮義反域音聿
南有喬木不可休息漢有游女不可求思	興也南方之木美喬上竦也思辭也漢上游女無求思者箋云不可者本有可道也木以高其枝葉之故故人不得就而止息也興者喻賢女雖出游流水之上人無欲求犯礼者亦由貞潔使之然喬本亦作橋渠驕反徐又紀橋反
漢之廣矣不可泳思江之永矣不可方思	濳行爲泳永長方泭也箋云漢也江也其欲渡之者必有濳行乘泭之道今以廣長之故故不可也又喻女之貞潔犯禮而往将不至也泳音詠濳行曰泳泭芳于反本亦作􁆷又作桴或作柎並同
翹翹錯薪言刈其楚	翹翹薪貌錯雜也箋云楚雜薪之中尤翹翹者我欲刈取之以喻衆女皆貞潔我又欲取其尤高潔者翹祁遥反沈其堯反薪貌絜一本無絜字
之子于歸言秣其馬	秣養也六尺以上曰馬箋云之子是子也謙不敢斥其適巳於是子之嫁我願秣其馬致礼餼示有意焉秣莫葛反養也説文云食馬穀也
漢之廣矣不可泳思江之永矣不可方思翹翹錯薪言刈其蔞	蔞草中之翹翹然蔞力俱反馬云蔞蒿也郭云似艾音力侯反
之子于歸言秣其駒	五尺以上曰駒
漢之廣矣不可泳思江之永矣不可方思漢廣三章章八句汝墳道化行也文王之化行乎汝墳之國婦人能閔其君子猶勉之以正也	箋云言此婦人𬒳文王之化厚事其君子墳符云反閔宻謹反傷念也一本有婦人二字
遵彼汝墳伐其條枚	遵循也汝水名也墳大防也枝曰條幹曰枚箋云伐薪於汝水之側非婦人之事以言巳之君子賢者而處勤勞之職亦非其事枚妹囘反幹也
未見君子惄如調饑	惄饑意也調朝也箋云惄思也未見君子之時如朝饑之思食惄本又作惄乃歷反
遵彼汝墳伐其條肄	肄餘也斬而復生曰肄肄以自反
旣見君子不我遐棄	旣巳遐逺也箋云巳見君子君子反也于巳反得見之知其不逺棄我而死亡於思則愈故下章而勉之思如字
魴魚頳尾王室如燬	頳赤也魚勞則尾赤燬火也箋云君子仕於亂世其顔色瘦病如魚勞則尾赤所以然者畏王室之酷烈是時紂存魴符方反魚名頳勑貞反燬音毁齊人謂火曰燬
雖則如燬父母孔邇	孔甚邇近也箋云辟此勤勞之處或時得罪父母甚近當念之以免於害不能爲踈遠者計也踈亦作䟽
汝墳三章章四句麟之趾關雎之應也關雎之化行則天下無犯非禮雖衰世之公子皆信厚如麟趾之時也	箋云關雎之時以麟爲應後世雖衰猶存關雎之化者君之宗族猶尚振振然有似麟應之時無以過也麟吕辛反瑞獸也
麟之趾振振公子	興也趾足也麟信而應礼以足至者也振振信厚也箋云興者喻今公子亦信厚與礼相應有似於麟振音眞信厚也應音英
于嗟麟兮	于嗟歎辭也
麟之定振振公姓	定題也公姓公同姓定都佞反題徒兮反
于嗟麟兮麟之角振振公族	麟角所以表其德也公族公同祖也箋云麟角之末有肉示有武而不用示一本示作象
于	_
嗟	_
麟	_
兮	_
麟	_
之	_
趾	_
三	_
章	_
章	_
三	_
句	_
周	_
南	_
之	_
國	_
十	_
一	_
篇	_
三	_
十	_
六	_
章	_
百	_
五	_
十	_
九	_
句	_
