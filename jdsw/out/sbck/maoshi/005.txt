衛淇奥詁訓傳第五	鄭王俱云紂都之東也
毛詩國風鄭氏箋淇奥羙武公之德也有文章又能聽其規諌以禮自防故能入相于周羙而作是詩也	淇音其奥於六反一音烏報反淇水名草木䟽云奥亦水名相息亮反
瞻彼淇奥緑竹猗猗	興也奥隈也緑王芻也竹萹竹也猗猗美盛貌武公質美德盛有康叔之餘列○緑竹並如字尓雅緑作菉音同韓詩竹作􁇂都毒反云􁇂萹筑也石經同猗於冝反隈烏廻反孫炎云水曲中也芻𥘉俱反郭璞云今呼白腳莎莎蘇禾反一云即菉蓐草也蓐音辱萹夲亦作扁匹善反又音篇郭匹殄反一音布典反竹音如字又勑六反韓詩作筑音同郭云似小藜赤莖莭好生道旁可食又殺蟲草木䟽云有草似竹髙五六尺淇水側人謂之菉竹也餘烈或无餘字
有匪君子如切如磋如琢如磨	匪文章貌治骨曰切象曰磋玉曰琢石曰磨道其斈而成也聽其規諫以自修如玉石之見琢磨匪本又作斐同芳尾反下同韓詩作邲美貌也磋七何反琢陟角反磨本又作摩莫何反
瑟兮僴兮赫兮咺兮	瑟矜莊貌澗寛大也赫有明德赫赫然咺威儀容止宣著也僴遐板反韓詩云美貌說文云武貌赫呼白反咺况晚反韓詩作宣宣顯也
有匪君子終不可諼兮	諼忘也諼况元反又况逺反
瞻彼淇奥緑竹青青	青青茂盛貌青子丁反
有匪君子充耳琇瑩㑹弁如星	充耳謂之瑱琇瑩美石也天子玉瑱諸侯以石弁皮弁所以㑹髮箋云㑹謂弁之縫中飾之以玉皪皪而処狀似星也天子之朝服皮弁以日視朝琇音秀沈又音誘說文作璓云石之次玉者弋乆反瑩音榮徐又音營又音瑩磨之瑩㑹古外反注同鄭注周礼則如字說文作䯤弁皮変反瑱天見反縫符用反皪夲又作礫音歴又音洛朝直遥反下及下篇同
瑟兮僴兮赫兮咺兮有匪君子終不可諼兮瞻彼淇奥緑竹如簀	簀積也簀音責
有匪君子如金如錫如圭如璧	金錫錬而精圭璧性有質箋云圭璧亦琢磨四者亦道其斈而成也
寛兮綽兮猗重較兮	寛能容衆綽緩也重較卿土之車箋云绰兮謂仁於施舎綽昌若反猗於綺反依也重直恭反注同較古岳反車兩旁上出軾者施如字又詩䜴反又式氏反
善戯謔兮不爲虐兮	寛緩弘大雖則戯謔不爲虐矣箋云君子之德有張有弛故不常矜莊而時戯謔謔香畧反弛本亦作施式氏反
淇奥三章章九句考槃刺莊公也不能繼先公之業使賢者退而窮處	窮猶終也槃薄寒反
考槃在澗碩人之寛	考成槃樂也山夾水曰澗箋云碩大也有窮處成樂在於此澗者形貌大人而寛然有虚之之色澗古晏反韓詩作干云墝埆之處也樂音洛下同夾古洽反
獨寐寤言永矢弗諼	箋云寤覺永長矢誓諼忘也在澗獨寐覺而獨言長自誓以不忘君之惡志在窮處故云然覺交孝反又如字
考槃在阿碩人之薖	曲陵曰阿薖寛大貌箋云薖飢意薖苦禾反韓詩作􁇃􁇃美貌
獨寐寤歌永矢弗過	箋云弗過者不復入君之朝也過古禾反注同崔古卧反復扶又反下同
考槃在陸碩人之軸	軸進也箋云軸病也軸毛音迪鄭直六反
獨寐寤宿永矢弗告	無所告語也箋云不復告君以善道語魚據反
考槃三章章四句碩人閔莊姜也莊公惑於嬖妾使驕上僣莊姜賢而不荅終以無子國人閔而憂之	嬖𥙷惠反上時掌友僣作念反
碩人其頎衣錦褧衣	頎長貌錦文衣也夫人德盛而尊嫁則錦衣加褧儋箋云碩大也言莊姜儀表長麗佼好頎頎然褧禪也國君夫人翟衣而嫁今衣錦者在塗之所服也尚之以禪衣爲其文之大著頎其機反衣於旣反注夫人衣翟今衣錦同褧苦逈反徐又孔穎反說文作檾枲屬也襜昌占反佼本又作姣古夘反下同襌音丹爲于僞反大音㤗下大子同舊音勑賀反
齊侯之子衛侯之妻東宫之妹邢侯之姨譚公維私	東宮齊大子也女子後生曰妹妻之姊妹曰姨姊妹之夫曰私箋云陳此者言莊姜容貌旣美兄弟皆正大邢音形姬姓國譚徒南反國名
手如柔荑	如荑之新生荑徒奚反
膚如凝脂	如脂之疑
領如蝤蠐	領頸也蝤蠐蝎蟲也蝤似脩反徐音曹蠐夲又作又作齊同音齊沈又音茨爾雅云蟦蠐螬蝤蠐蝎郭云蠐螬在糞土中蝎在木中蝎桑蠹是也墳肥分反蠹音妬蝎音曷或音葛
齒如瓠犀	瓠犀瓠瓣瓠戸故反犀音西瓣𥙷遍反又蒲亮沈又蒲閉反
螓首蛾眉	螓首顙廣而方箋云螓謂蜻蜻也螓音秦蛾我波反顙蘇黨反蜻郭徐子盈反沈又慈性反方頭有文王蕭云如蟬而小
巧笑倩兮	倩好口輔倩夲亦作蒨七薦反韓詩云蒼白色
羙目盻兮	盻白黒分箋云此章說莊姜容皃之美所冝親幸盻敷莧反余又敷諫反韓詩云黒色也字林云美目也匹間反又匹莧反
碩人敖敖說于農郊	敖敖長貌農郊近郊箋云敖敖猶頎頎也說當作襚禮春秋之襚讀皆冝同衣服曰禭今俗語然此言莊姜始來更正衣服于衞近郊敖五力反說本或作稅毛始銳反說舎也鄭作襚音遂
四牡有驕朱幩鑣鑣翟茀以朝	驕牡貌幩飾也人君以朱纒鑣扇汗且以爲飾鑣鑣盛貌翟翟車也夫人以翟羽飾車茀蔽也箋云此又言莊姜自近郊旣正衣服乗是車馬以入君之朝皆用嫡夫人之正禮今而不荅驕起橋反幩孚云反又符云反鑣表驕反馬衘外鐵也一名肩汗又曰排沬爾雅云鑣謂之钀钀魚列反沫音末茀音弗朝直遥反注皆同嫡丁歴反本亦作適
大夫宿退無使君勞	大夫未退君聽朝於路寢夫人聽内事於正寢大夫退然後罷箋云莊姜始來時衛諸大夫朝夕者皆早退無使君之勞倦者以君夫人新爲妃耦冝親親之故也○韓詩退罷也案禮記云朝廷曰退妃音配
河水洋洋北流活活施罛濊濊鱣鮪發發葭菼掲掲庻姜孽孽庻士有朅	洋洋盛大也活活流也罛魚罟濊濊施之水中鱣鯉也鮪鮥也發發盛皃葭蘆菼薍也掲掲長也孽孽盛飾庻士齊大夫送女者朅武壯貌箋云庻姜謂姪娣此章言齊地廣饒士女佼好禮儀之備而君何爲不荅夫人洋音羊徐又音祥活活古闊反又如字罛音孤濊濊呼活反馬云大魚罔目大豁豁也韓詩云流皃說文云凝流也鱣陟連反大魚口在頷下長二三丈江南呼黃魚與鯉全異鮪干軌反似鱣大者名曰鮪小者曰叔鮪沈云江淮間曰叔伊洛曰鮪海濵曰鮥發發𥙷未反馬云魚著罔尾發發然韓詩作鱍葭音加菼他覧反玉篇通敢反揭魚竭反徐居謁反孽魚竭反徐五謁反韓詩作䡾牛遏反長皃朅欺列反徐起謁反韓詩作桀云徤也罟音古鮥音洛薍五患反江東呼之烏蓲蓲音丘
碩人四章章七句氓刺時也宣公之時禮義消亡淫風大行男女無别遂相奔誘華落色衰復相棄背或乃困而自悔䘮其妃耦故序其事以風焉羙反正刺淫泆也	氓莫耕反韓詩云美貌别彼列反華戸花反或音花復扶又反背音佩䘮息浪反妃音配風福鳯反泆音逸
氓之蚩蚩抱布貿絲	氓民也蚩蚩敦厚之貌布幣也箋云幣者所以貿買物也季春始蠶孟夏賣絲蚩尺之反貿莫豆反
匪來貿絲來即我謀	箋云匪非即就也此民非來買絲但來就我欲與我謀爲室家也
送子渉淇至于頓丘	丘一成爲頓丘箋云子者男子之通稱言民誘己己乃送之渉淇水至此頓丘定室家之謀且爲㑹期頓都寸反稱尺證反
匪我愆期子無良媒	愆過也箋云良善也非我心欲過子之期子無善媒來告期時愆起䖍反字又作
將子無怒秋以爲期	將願也箋云將請也民欲爲近期故語之曰倩子無怒秋以與子爲期將七羊反語魚據反
乗彼垝垣以望復關	垝毀也復關君子之近也箋云前旣與民以秋爲期期至文民毀垣郷其所近而望之猶有廉恥之心故因復關以託號民云此時始秋也垝俱毀反垣音袁近附近之近郷許亮反本又作嚮
不見復關泣涕漣漣	言其有一心乎君子故能自悔箋云用必専者怨必深漣漣泣皃音連
旣見復關載笑載言	箋云則笑則言喜之甚
爾卜爾筮體無咎言	龜曰卜蓍曰筮體兆卦之體箋云爾女也復關旣見此婦人告之曰我卜女筮女冝爲室家矣兆卦之繇無凶咎之辭言其皆吉又誘定之筮市制反體如字韓詩作履履幸也咎其九反蓍音尸繇直又反
以爾車來以我賄遷	賄財遷徙也箋云女女復関也信其卜筮皆吉故荅之曰徑以女車來迎我我以所有財賄徙就女也賄呼罪反徑經定反
桑之未落其葉沃若于嗟鳩兮無食桑葚于嗟女兮無與士耽	桑女功之所起沃若猶沃沃然鳩鶻鳩也食桑葚過則醉而傷其性耽樂也女與士耽則傷禮義箋云桑之未落謂其時仲秋也於是時國之賢者刺此婦人見誘故于嗟而戒之鳩以非時食葚猶女子嫁不以禮耽非禮之樂沃如字徐於縛反甚夲又作椹音甚桑實也耽都南反鶻音骨樂音洛下同
士之耽兮猶可說也女之耽兮不可說也	箋云說觧也士有百行可以功過相除至於婦人無外事維以貞信爲節行下孟反
桑之落矣其黃而隕自我徂爾三歳食貧淇水湯湯漸車帷裳	隕隋也湯湯水盛貌帷裳婦人之車也箋云桑之落矣謂其時季秋也復關以此時車來迎巳徂往也我自是往之女家女家乏榖食巳三歳貧矣言此者明巳之悔不以女今貧故也帷裳童容也我乃渡深水至漸車童容猶冐此難而往又明巳專心於女隕韻謹反湯音傷漸子廉反注同漬也濕也惟礼悲反隌字又作墮唐果反冒音墨難乃且也
女也不爽士貳其行	爽差也箋云我心於女故無差貳而復關之行有二意行下孟反下同
士也罔極二三其德	極中也
三歳爲婦靡室勞矣	箋云靡無也無居室之勞言不以婦事見困苦有舅姑曰婦
夙興夜寐靡有朝矣	箋云無有朝者常早起夜卧非一朝然言巳亦不觧惰觧音懈
言旣遂矣至于暴矣	箋云言我也遂猶乆也我旣乆矣謂三歳之後見遇侵薄乃至見酷暴浸子鴆反
兄弟不知咥其笑矣	咥咥然笑箋云兄弟在家不知我之見酷暴若其知之則咥咥然笑我咥許意反又音熈一音許四反說文云大笑也虚記反又大結反
静言思之躬自悼矣	悼傷也箋云靜安躬身也我安思君子之遇巳無終則身自哀傷
及爾偕老老使我怨	箋云及與也我欲與女俱至於老老乎女反薄我使我怨也
淇則有岸隰則有泮	泮坡也箋云泮讀爲畔畔崖也言淇與隰㫮有厓岸以自拱持今君子放恣心意曽無所拘制泮音判坡本作陂北皮反澤陂詩傳云障也呂忱北髲反陂阪也亦所以爲隰之限域也夲或作破字求詳觀王述意似作破拱俱勇反夲又作共音同
緫角之宴言笑晏晏信誓旦旦	緫角結髮也晏晏和柔也信誓旦旦然箋云我爲童女未笄結髪晏然之時女與我言笑晏晏然而和柔我其以信相誓旦旦耳言其懇惻𣢾誠宴如字本或作丱者非旦旦說文作􁇄是懇起很反惻本亦作楚力反
不思其反	箋云反復也今老而使我怨曽不復念其前言
反是不思亦巳焉哉	箋云巳焉哉謂此不可奈何死生自决之辭
氓六章章十句竹竿衛女思歸也適異國而不見荅思而能以禮者也籊籊竹竿以釣于淇	興也籊籊長而殺也釣以得魚如婦人待禮以成爲室家籊他歴反釣音弔段色界反
豈不爾思逺莫致之	箋云我豈不思與君子爲室家乎君子䟽逺巳巳無由致此道逺如字又于萬反注同
泉源在左淇水在右	泉源小水之源淇水大水也箋云小水有流入大水之道猶婦人有嫁於君子之禮今水相與爲左右而巳亦以喻巳不見荅
女子有行逺兄弟父母	箋云行道也女子有道當嫁耳不以不荅而違婦禮逺于萬反
淇水在右泉源在左巧笑之瑳佩玉之儺	瑳巧笑貌儺行有節度箋云巳雖不見荅猶不惡君子美其容貌與禮儀也瑳七可反沈又七何反難乃可反惡烏路反
淇水滺滺檜楫松舟	滺滺流貌檜栢葉松身楫所以櫂舟舟楫相配得水而行男女相配得禮而備箋云此傷巳仐不得夫婦之禮滺本亦作浟音由檜古活反又古㑹反木名楫本又作檝子葉反徐音集方言云楫謂之橈或謂之櫂釋名云楫􁇅也撥水舟行疾也橈音饒櫂直敎反
駕言出遊以冩我憂	出遊思卿衞之道箋云適異國而不見荅其除此憂維有歸耳郷許亮反
竹竿四章章四句芄蘭刺惠公也驕而無禮大夫刺之	惠公以功重即位自謂有才能而驕慢於大臣但習威儀不知爲政之禮芄音丸本亦作丸
芄蘭之支	興也芄蘭草也君子之德當柔潤温良箋云芄蘭柔弱恒蔓延於地有所依縁則起興者喻幼稚之君任用大臣乃能成其政蔓音萬舊無延字
童子佩觿	觿所以觧結成人之佩也人君治成人之事雖童子猶佩觿早成其德佩蒲對反依字從人或作玉傍者非觿許規反
雖則佩觿能不我知	不自謂無知以驕慢人也箋云此幼稚之君雖佩觿與其才能實不如我衆臣之所知爲也惠公自謂有才能而驕慢所以見刺與音餘亦佩韘與同
容兮遂兮埀帶悸兮	容儀可觀佩玉遂遂然埀其紳帶悸悸然有節度箋方容容刀也遂瑞也言惠公佩容刀與瑞及垂紳帶三尺則悸悸然行止有節度然其德不稱服悸其季反韓詩作萃垂皃紳音身稱尺證反
芄蘭之葉	箋云葉猶支也
童子佩韘	韘玦能射御則佩韘箋云韘之言沓所以彄沓手指韘失渉反玦本又作決音同沓待荅反彄苦侯反
雖則佩韘能不我甲	甲狎也箋云此君雖佩韘與其才能實不如我衆臣之所狎習甲如字爾雅同徐胡甲反韓詩作狎狎户甲反
容兮遂兮埀帶悸兮芄蘭二章章六句河廣宋襄公母歸于衛思而不止故作是詩也	宋桓公夫人衛文公之妹生襄公而出襄公即位夫人思宋義不可往故作詩以自止
誰謂河廣一葦杭之	杭渡也箋云誰謂河水廣與一葦加之則可以渡之喻狹也今我之不渡直自不往耳非爲其廣葦葦鬼反杭户郎反與音餘下逺與同狹音洽爲于僞反
誰謂宋逺跋予望之	箋云予我也誰謂宋國逺與我跋足則可以望見之亦喻近也今我之不往直以義不往耳非爲其逺跂丘䜴反
誰謂河廣曽不容刀	箋云不容刀亦喻狹小船曰刀刀如字字書作舠說文作並音刀
誰謂宋逺曽不崇朝	箋云崇終也行不終朝亦喻近
河廣二章章四句伯兮刺時也言君子行役爲王前驅過時而不反焉	衛宣公之時蔡人衛人陳人従王伐鄭伯也爲王前驅乆故家人思之爲于偽反又如字注下爲王並同従王伐鄭讀者或連下伯也爲句者非
伯兮朅兮邦之桀兮	伯州伯也朅武貌桀特立也箋云伯君子字也桀英桀言賢也朅丘列反桀其列反
伯也執殳爲王前驅	殳長丈二而无刃箋云兵車六䒭軫也戈也人也殳也車㦸也酋矛也皆以四尺爲差殳市朱反長如字又直亮反軫本亦作􁇆之忍反酋在由反矛音謀
自伯之東首如飛蓬	婦人夫不在无容飾
豈無膏沐誰適爲容	適主也適都歴反注同爲于偽反或如字
其雨其雨杲杲出日	杲杲然日復出矣箋云人言其雨其雨而杲杲然日復出猶我言伯且來伯且來復不來杲古老反岀如字沈推類反復扶又反下同
願言思伯甘心首疾	甘厭也箋云願念也我念思伯心不能巳如人心嗜欲所貪口朱不能絶也我憂思以生首疾厭於豔反下同嗜市志反思息嗣反
焉得諼草言樹之背	諼草令人志憂背北堂也箋云憂以生疾恐將危身欲忘之焉於䖍反諼本又作萱况衮反說文作藼云令人忘草也或作蕿背音佩沈如字令力呈反忘亡向反又如字
願言思伯使我心痗	痗病也痗音毎又音悔
伯兮四章章四句有狐刺時也衛之男女失時䘮其妃耦焉古者國有㓙荒則殺禮而多昬㑹男女之無夫家者所以育人民也	育生長也狐音胡䘮息浪反下注同妃音配下注同殺所戒反又所例反所以育人民也本或作蕃育者非長張丈反
有狐綏綏在彼淇梁	興也綏綏匹行貌石絶水曰梁綏音雖
心之憂矣之子無裳	之子无室家者在下曰裳所以配衣也箋云之子是子也時婦人䘮其妃耦寡而憂是子无裳无為作裳者欲与為室家無爲于偽反
有狐綏綏在彼淇厲	厲深可厲之旁厲力滯反
心之憂矣之子無帶	帶所以申束衣
有狐綏綏在彼淇側心之憂矣之子無服	言无室家若人无衣服
有狐三章章四句木瓜美齊桓公也衛國有狄人之敗出處于漕齊桓公救而封之遺之車馬器服焉衛人思之欲厚報之而作是詩也	瓜古花反遺唯季反注同
投我以木瓜報之以瓊琚	木瓜楙木也可食之木瓊玉之美者琚佩玉名瓊求營反說文云赤玉也琚音居徐又音渠楙音茂字亦作茂尓雅云楙木瓜也
匪報也永以爲好也	箋云匪非也我非敢以瓊琚為報木瓜之惠欲令斉長以為翫好結巳囯之恩也○一夲作结巳囯以為恩也
投我以木桃報之以瓊瑶	瓊瑶美玉瑶音遥
匪報也永以爲好也投我以木李報之以瓊玖	瓊玖玉名玖音乆字書云石黒色
匪報也永以爲好也	孔子曰吾於木瓜見苞苴之礼行箋云以果實相遺者必苞苴之尚書曰厥苞橘柚苴子餘反橘均栗反柚餘救反
木	_
瓜	_
三	_
章	_
章	_
四	_
句	_
衛	_
國	_
十	_
篇	_
三	_
十	_
四	_
章	_
二	_
百	_
三	_
句	_
