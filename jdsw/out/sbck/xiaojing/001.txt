開宗明義章第一仲尼居	仲尼孔子字居謂閒居
曾子侍	曾子孔子弟子侍謂侍坐
子曰先王有至德要道以順天下民用和睦上下無怨	孝者德之至道之要也言先代聖德之主能順天下人心行此至要之化則上下臣人和睦無怨
女知之乎曾子避席曰參不敏何足以知之	參曾子名也禮師有問避席起荅敏達也言參不達何足知此至要之義○女音汝下同
子曰夫孝德之本也	人之行莫大於孝故爲德本○夫音符後竝同
敎之所由生也	言敎從孝而生
復坐吾語女	曾參起對故使復坐○語去聲
身體髮膚受之父母不敢毀傷孝之始也	父母全而生之己當全而歸之故不敢毀傷
立身行道揚名於後世以顯父母孝之終也	言能立身行此孝道自然名揚後世光榮其親故行孝以不毀爲先揚名爲後
夫孝始於事親中於事君終於立身	言行孝以事親爲始事君爲中忠孝道著乃能揚名榮親故曰終於立身也
大雅云無念爾祖聿脩厥德	詩大雅也無念念也聿述也厥其也義取恒念先祖述脩其德
