五刑章第十一子曰五刑之屬三千而罪莫大於不孝	五刑謂墨劓剕宮大辟也條有三千而罪之大者莫過不孝
要君者無上	君者臣之稟命也而敢要之是無上也○要於驕反
非聖人者無法	聖人制作禮法而敢非之是無法也
非孝者無親	善事父母爲孝而敢非之是無親也
此大亂之道也	言人有上三惡豈惟不孝乃是大亂之道
