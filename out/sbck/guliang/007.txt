以自輔恥賂之故書齊取
○秋邾子來朝	○朝直遥反
○楚子鄭人侵陳遂侵宋遂繼事也○晉趙盾帥師救陳善救陳也	○盾徒本反
○宋公陳侯衞侯曹伯㑹晉師于棐林伐鄭	棐林鄭地○棐芳尾反又音匪
列數諸侯而㑹晉趙盾大趙盾之事也	大其衛中國攘夷狄〇數所主反攘而羊反
其曰師何也	據言㑹晉師不言㑹晉趙盾
以其大之也	以諸侯大趙盾之事故言帥師者衆大之辭
于棐林地而後伐鄭疑辭也此其地何則著其美也	泰曰夫救災恤患其道冝速而方云㑹于棐林然後伐鄭狀似伐鄭有疑須㑹乃定曰非也欲美趙盾之功故詳録其㑹地
○冬晉趙穿帥師侵崇	○穿音川
○晉人宋人伐鄭伐鄭所以救宋也	時楚鄭侵宋
二年春王二月壬子宋華元帥師及鄭公子歸生帥師戰于大棘宋師敗績獲宋華元	大棘宋地○華户化反
獲者不與之辭也	華元得衆甚賢故不與鄭獲之
言盡其衆以救其將也	先言敗績而後言獲知華元得衆心軍敗而後見獲晉與秦戰于韓未言敗績而君巳獲知晉侯不得衆心明矣○盡子忍反
以三軍敵華元華元雖獲不病矣	何休曰書獲皆生也如欲不病華元當有變文鄭君釋之曰將帥見獲師敗可知不當復書師敗績此兩書之者明宋師懼華元見獲皆堨力以救之無奈不勝敵耳華元有賢行得衆如是雖師敗身獲適明其美不傷賢行今兩書敗獲非變文如何
○秦師伐晉○夏晉人宋人衞人陳人侵鄭○秋九月乙丑晉趙盾弑其君夷皐穿弑也	穿趙盾從父昆弟
盾不弑而曰盾弑何也以罪盾也其以罪盾何也曰靈公朝諸大夫而暴彈之	暴殘暴〇朝直遥反彈徒丹反又徒旦反
觀其辟丸也趙盾入諌不聽出亡至於郊	禮三諌不聽則去待放於竟三年君賜之環則還賜之玦則往必三年者古疑獄三年而後斷易曰繼用徽纆示于叢棘三歳不得凶是也自嫌有罪當誅故三年不敢去〇辟音避竟音境玦古穴反杜元凱云如環而不連斷丁亂反徽許歸反纆亡北反徽纆皆䋲也三股曰徽兩股曰纆
趙穿弑公而後反趙盾	招使還
史狐書賊曰趙盾弑公	史國史掌書記事狐其名
盾曰天乎天乎予無罪	告天言已無弑君之罪
孰爲盾而忍弑其君者乎	廻巳易他誰作盾而當忍弒君者乎〇孰爲盾絶句孰誰也
史狐曰子爲正卿入諌不聽出亡不逺君弑反不討賊則志同	志同穿也
志同則書重非子而誰	盾是正卿又賢故言重
故書之曰晉趙盾弑其君夷臯者過在下也	鄭嗣曰成十八年晉弑其君州蒲傳曰稱國以弑其君君惡甚矣然則稱臣以弑罪在臣下也趙盾弑其君不言罪而曰過者言非盾親弑有不討賊之過〇惡甚如字又烏路反
曰於盾也見忠臣之至於許丗子止見孝子之至	邵曰盾以亡不岀竟反不討賊受弒君之罪忠不至故也止以父病不知甞藥受弑父之罪孝不至故也〇見忠賢徧反或如字下同
〇冬十月乙亥天王崩	匡王也
三年春王正月郊牛之口傷之口緩辭也傷自牛作也	牛自傷口非備災之道不至也故以緩辭言之
改卜牛牛死乃不郊事之變也	牛無故自傷其口易牛改卜復死乃廢郊禮此事之變異〇復扶又反
乃者亡乎人之辭也	譏宣公不恭致天變
猶三望〇葬匡王○楚子伐陸渾戎	○渾户門反又户困反
○夏楚人侵鄭〇秋赤狄侵齊○宋師圍曹○冬十月丙戍鄭伯蘭卒〇葬鄭穆公四年春王正月公及齊侯平莒及郊莒人不肯及者内爲志焉爾平者成也不肯者可以肯也	凱曰君子不念舊惡况爲大國所和乎〇郯音談國名也
公伐莒取向	向莒邑○向書亮反
伐猶可取向甚矣	以義兵討不平未若不用兵以義使平者也故曰猶可也
莒人辭不受治也	乘義取邑所以不服
伐莒義兵也	討不釋怨
取向非也乗義而爲利也	〇爲如字又于僞反
〇秦伯稻卒○夏六月乙酉鄭公子歸生弒其君夷○赤狄侵齊○秋公如齊公至自齊〇冬楚子伐鄭五年春公如齊○夏公至自齊〇秋九月齊髙固來逆子叔姬諸俟之嫁子於大夫主大夫以與之	㛰禮主人設几筵于廟以待迎者諸侯大夫尊卑不敵故使大夫爲之主○迎魚敬反
來者接内也不正其接内故不與夫婦之稱也	來者謂髙固髙固齊之大夫而今與君接㛰姻之禮故不言逆女○稱尺證反
○叔孫得臣卒○冬齊髙固及子叔姬來及者及吾子叔姬也爲使來者不使得歸之意也	髙固受使來聘而與婦俱歸故書及以明非禮莊二十七年冬杞伯姫來僖二十八年秋犯伯姬來皆不言所及是使得歸之意〇受使所吏反
○楚人伐鄭六年春晉趙盾衛孫免侵陳此帥師也其不言帥師何也	據元年趙盾帥師救陳言帥師也
不正其敗前事故不與帥師也	元年救而今更侵之
○夏四月○秋八月螽	○螽音終
○冬十月七年春衞侯使孫良夫來盟來盟者前定也不言及者以國與之不言其人亦以國與之不日前定之盟不日○夏公㑹齊俟伐萊	○萊音來國名
○秋公至自伐萊○大旱○冬公㑹晉侯宋公衞侯鄭伯曹伯于黒壤	黒壤某地〇壤人丈反
八年春公至自㑹○夏六月公子遂如齊至黃乃復	蓋有疾而還黃齊地
乃者亡乎人之辭也	鄭嗣曰大夫受命而出雖死以尸將事今遂以疾而還失禮違命故曰亡乎人言魯使不得其人也
復者事畢也不專公命也	遂以疾反而加事畢之文者是不使遂專命還
○辛巳有事于大廟	○大音泰下注同
仲遂卒于垂	祭于大廟之日而知仲遂卒垂齊地
爲若反命而後卒也	先書復後言卒使若遂巳反命于君而後卒于垂
此公子也其曰仲何也䟽之也	僖十六年傳曰大夫不言公子公孫䟽之也
何爲䟽之也是不卒者也	遂與宣公共弑子赤
不䟽則無用見其不卒也	若書公子則與正卒者同故去公子以見之○見其賢徧反注同故去起吕反下文及注同
則其卒之何也	據公子翬不書卒〇子翬許韋反
以譏乎宣也其譏乎宣何也聞大夫之䘮則去樂卒事	去籥萬卒祭事言今不然
壬午猶繹猶者可以巳之辭也繹者祭之旦日之享賔也萬入去籥	萬舞名籥管也○繹音亦爾雅云又祭也享許丈反籥餘若反管也
以其爲之變譏之也	内舞去籥惡其聲聞此爲卿變於常禮是知其不可而爲之〇爲之于僞反注爲卿變同惡其烏路反
○戊子夫人熊氏薨	宣公妾母○左氏作嬴氏
○晉師白狄伐秦○楚人滅舒鄝	○舒鄝音了本又作蓼國名也
〇秋七月甲子日有食之旣○冬十月已丑葬我小君頃熊	丈夫人姜氏大歸于齊故宣公立巳妾母爲夫人君以夫人禮卒葬之故主書者不得不以爲夫人義與成風同○頃熊音傾左氏作敬嬴
雨不克葬葬旣有日不爲雨止禮也雨不克葬䘮不以制也	徐邈曰案經文是已丑之日葬䘮旣岀而遇雨若未及已丑而却期無爲逆書此日葬禮䘮事有進無退又士䘮禮有潦車載簔笠則人君之張設固兼備矣禮先遷柩於廟其明昧爽而引旣及葬日之晨則祖行遣奠之禮設矣故雖雨猶終事不敢停柩乆次〇不爲于僞反潦音老蓑素禾反笠音立張如字又陟亮反柩其又反尸在棺曰柩昧音妹引以刃反又如字遣奠弃戰反
庚寅日中而克葬而緩辭也足乎日之辭也○城平陽○楚師伐陳九年春王正月公如齊	有母之䘮而行朝㑹非禮〇朝直遥反
公至自齊○夏仲孫蔑如京師○齊侯伐萊○秋取根牟○八月滕子卒○九月晉侯宋公衞侯鄭伯曹伯㑹于扈○晉荀林父帥師伐陳○辛酉晉侯黒臀卒于扈其地於外也其日未踰竟也	外謂國都之外諸侯卒於路寢則不地傳例曰諸侯正卒則日不正則不日舊說踰竟亦不日然則諸侯不正而與未踰竟無以别之矣案襄七年鄭伯卒于操此年晉侯卒于扈文正與襄二十六年許男卒於楚同恐後人謂操扈是國故於疑似之際每爲發傳日未踰竟也○臀徒門反竟音境以别彼列反操七報反
○冬十月癸酉衛侯鄭卒○宋人圍滕○楚子伐鄭○晉郤缺帥師救鄭	○郤去逆反缺傾雪反
〇陳殺其大夫泄冶	○泄息列反冶音也
稱國以殺其大夫殺無罪也泄冶之無罪如何陳靈公通于夏徴舒之家公孫寧儀行父亦通于其家	二人陳大夫○夏戸雅反
或衣其衣或衷其𥜗	衷者𥜗在衷也〇衣其衣上於旣反下如字襦而朱反在衷本又作裏音里
以相戲於朝	○朝直遥反
泄冶聞之入諌曰使國人聞之則猶可使仁人聞之則不可君愧於泄冶不能用其言而殺之十年春公如齊公至自齊齊人歸我濟西田公娶齊齊由以爲兄弟反之	齊由以㛰族故還魯田爾雅釋親曰婦之黨爲㛰兄弟○娶七住反
不言來公如齊受之也○夏四月丙辰日有食之○已巳齊侯元卒	傳例曰言日不言朔食晦日則此丙辰晦之日也已巳在晦日之下五月之上推㝷義例當是閏月矣又六年傳曰閠月者附月之餘日言閏承前月而受其餘日故書閏月之日繫前月之下蓋史䇿常法文有定例閏有常體無嫌不明故不復毎月發傳哀五年公羊傳曰閏月不書此何以書推此言之則春秋固有在閏月而不冠以閏者矣至於閏不告月猶朝于廟閏月葬齊景公不正其閏無以言其事故書見變禮○不復扶又反下注復同不冠工亂反猶朝直遥反見變賢徧反
○齊崔氏出奔衛氏者舉族而出之之辭也	何休曰氏者譏丗卿也即稱氏爲舉族而岀尹氏卒寧可復以爲舉族死乎鄭君釋之曰云舉族死是何妖問甚乎舉族而岀之之辭者固譏丗卿也崔杼以丗卿專權齊人惡其族今出奔旣不欲其身反又不欲國立其宗後故孔子順而書之曰崔氏出奔䘙若其舉族盡去之爾○崔杼直吕反惡其烏路反
○公如齊五月公至自齊○癸巳陳夏徴舒弒其君平國○六月宋師伐滕	月者蓋爲下齊惠公葬速起○爲于僞反
○公孫歸父如齊葬齊惠公○晉人宋人衞人曹人伐鄭○秋天王使王季子來聘其曰王季王子也其曰子尊之也	子者人之貴稱○稱尺證反
聘問也○公孫歸父帥師伐邾取繹	○繹音亦
○大水○季孫行父如齊冬公孫歸父如齊○齊侯使國佐來聘〇饑	〇饑本或作飢居疑反
楚子伐鄭十有一年春王正月○夏楚子陳侯鄭伯盟于夷陵	夷陵齊地○左氏作辰陵
○公孫歸父㑹齊人伐莒○秋晉侯㑹狄于櫕函	櫕函狄地○函音咸
不言及外狄也	所以異之於諸夏〇夏户雅反
○冬十月楚人殺陳夏徵舒	變楚子言人者弑君之賊若曰人人所得殺也其月謹之
此入而殺也其不言入何也	據入國乃得殺
外徵舒於陳也其外徴舒於陳何也	據徴舒陳大夫不應外
明楚之討有罪也	雍曰經若書楚子入陳殺夏徵舒者則入者内不受是無以表徴舒之悖逆楚子之得正○悖𥙷對反
丁亥楚子入陳入者内弗受也日入惡入者也何用弗受也不使夷狄爲中國也	楚子入陳納淫亂之人執國威柄制其君臣傎倒上下錯亂邪正是以夷狄爲中國○惡烏路反傎丁田反本又作顚邪似嗟反
納公孫寧儀行父于陳納者内弗受也輔人之不能民而討猶可	雍曰輔相鄰國有不能治民者而討其罪人則可而曰猶可者明鄰國之君無輔相之道○輔相息亮反下輔相同
入人之國制人之上下使不得其君臣之道不可	二人與君昏淫當絶而楚強納之是制人之上下○強其丈反一音其良反
十有二年春葬陳靈公	傳例曰失德不葬君弑賊不討不葬以罪下也日卒時葬正也靈公淫夏姬殺泄冶臣子不能討賊踰三年然後葬而日卒時葬何邪泰曰楚巳討之矣臣子雖欲討之無所討也故君子即而恕之以申臣子之恩稱國以殺大夫則靈公之罪不嫌不明書葬以表討賊不言靈公無罪也踰三年而後葬則國亂居可知矣非日月小有前却則書時不嫌○弒音試夏户雅反
○楚子圍鄭○夏六月乙卯晉荀林父帥師及楚子戰于邲	邲鄭地○邲皮必反
晉師敗績績功也功事也日其敗事也〇秋七月○冬十有二月戊寅楚子滅蕭晉人宋人衛人曹人同盟于清丘	清丘衛地
宋師伐陳〇衛人救陳十有三年春齊師伐莒夏楚子伐宋秋螽冬晉殺其大夫先榖	○榖户木反一本作縠
十有四年春衛殺其大夫孔逹〇夏五月壬申曹伯壽卒○晉侯伐鄭○秋九月楚子圍宋〇葬曹文公○冬公孫歸父㑹齊侯于榖十有五年春公孫歸父㑹楚子于宋〇夏五月宋人及楚人平平者成也善其量力而反義也	各自知力不能相制反共和之義
人者衆辭也平稱衆上下欲之也外平不道以吾人之存焉道之也	吾人謂大夫歸父
○六月癸卯晉師滅赤狄潞氏以潞子嬰兒歸滅國有三術	術猶道也○潞氏音路嬰一盈反
中國謹日卑國月夷狄不日	卑國謂附庸之屬襄六年傳曰中國日卑國月夷狄時此謂三術
其曰潞子嬰兒賢也○秦人伐晉○王札子殺召伯毛伯王札子者當上之辭也殺召伯毛伯不言其何也	解經不言殺其大夫○札側八反召上照反
兩下相殺也兩下相殺不志乎春秋此其志何也矯王命以殺之非忿怒相殺也故曰以王命殺也	以王命殺謂言王札子殺召伯毛伯是知以王命而殺之○矯居表反
以王命殺則何志焉爲天下主者天也繼天者君也君之所存者命也爲人臣而侵其君之命而用之是不臣也爲人君而失其命是不君也君不君臣不臣此天下所以傾也秋螽仲孫蔑㑹齊髙固于無婁	無婁𣏌邑○婁力侯反
初稅畒初者始也古者什一	一夫一婦佃田百畒以共五口父母妻子也又受田十畒以爲公田公田在内私田在外此一夫一婦爲耕百一十畒〇稅始銳反賦也什一音十十稅一也佃音田又徒徧反共音恭
藉而不稅	藉此公田而収其入言不稅民
初稅畒非正也古者三百歩爲里名曰井田井田者九百畒公田居一	出除公田八十畒餘八百二十畒故井田之法八家共一井八百畒餘二十畒家各二畒半爲廬舎〇廬力魚反
私田稼不善則非吏	非責也吏田畯也言吏急民使不得營私田○畯音俊田大夫也
公田稼不善則非民	民勤私也
初稅畒者非公之去公田而履畒十取一也以公之與民爲巳悉矣	悉謂盡其力○去如字又起吕反
古者公田爲居	八家共居
井竈葱韭盡取焉	損其廬舎家作一園以種五菜外種楸桑以備飬生送死〇韭音九楸音秋
○冬蝝生蝝非災也其曰蝝非稅畒之災也	凢春秋記災未有言生者蝝之言縁也縁宣公稅畒故生此災以責之非責也〇蝝以全反劉歆云此蚍蜉子董仲舒云蝗子字林尹絹反
○饑十有六年春王正月晉人滅赤狄甲氏及留吁	甲氏留吁亦狄别種晉旣滅潞氏今又并盡其餘邑也滅夷狄時賢嬰兒故㓕其餘邑猶月〇吁許于反種章勇反并必政反
夏成周宣榭災	成周東周今之洛陽宣榭宣王之榭爾雅曰室有東西廂曰廟無東西廂有室曰寢無室曰榭傳例曰國曰災邑曰火○榭音謝本或作謝災左氏作火
周災不志也其曰宣榭何也以樂器之所藏目之也	移風易俗莫善於樂是故善其器
○秋郯伯姬來歸	爲夫家所遣
冬大有年五榖大熟爲大有年十有七年春王正月庚子許男錫我卒	○錫星歷反
丁未蔡侯由卒○夏葬許昭公○葬蔡文公○六月癸卯日有食之○已未公㑹晉侯衛侯曹伯邾子同盟于斷道	己未亦閏月之日斷道晉地○斷徒短反一音短
同者有同也同外楚也○秋公至自㑹冬十有一月壬午公弟叔肹卒其曰公弟叔肹賢之也其賢之何也宣弑而非之也	宣公殺子赤叔肹非責之○肹許乙反
非之則胡爲不去也曰兄弟也何去而之	言無所至
與之財則曰我足矣	宣公與之財物則言自足以距之
織屨而食	織屨賣以易食○屨九具反
終身不食宣公之食君子以是爲通恩也以取貴乎春秋	泰曰宣公弑逆故其禄不可受兄弟無絶道故雖非而不去論情可以明親親言義足以厲不軌書曰公弟不亦冝乎
十有八年春晉侯衞丗子臧伐齊	○臧子郎反
公伐𣏌○夏四月○秋七月邾人戕繒子于繒戕猶殘也挩殺也	挩謂捶打殘賊而殺地于繒惡其臣子不能距難○戕在良反殘也賊也猶殺也繒本或作鄫在陵反挩殺他活反又徒活反捶打也字林云木杖或作撲普木反捶章蘂反打音頂惡其烏路反難乃旦反
〇甲戍楚子吕卒	啇臣子莊王〇子吕左氏作旅
夷狄不卒卒少進也卒而不日日少進也日而不言正不正簡之也	中國君日卒正也不日不正也今進夷狄直舉其日而不論正之與不正
公孫歸父如晉冬十月壬戍公薨于路寢路寢正寢也○歸父還自晉還者事未畢也	莊八年秋師還是也
自晉事畢也與人之子守其父之殯	人之子謂歸父子也言成公與歸父子共守宣公殯
捐殯而奔其父之使者是亦奔父也	捐棄也奔猶逐也言成公棄父之殯逐父之使使謂歸父也父命未反而巳逐之是與親奔父無異〇捐以全反
至檉遂奔齊遂繼事也	杜預曰檉魯竟外故不言出○檉尹貞反左氏作笙竟音境
春	_
秋	_
榖	_
梁	_
卷	_
第	_
七	_
經	_
傳	_
貳	_
阡	_
伍	_
伯	_
單	_
五	_
字	_
注	_
貳	_
阡	_
壹	_
伯	_
陸	_
拾	_
伍	_
字	_
音	_
義	_
柒	_
伯	_
貳	_
拾	_
貳	_
字	_
仁	_
仲	_
比	_
校	_
訖	_
