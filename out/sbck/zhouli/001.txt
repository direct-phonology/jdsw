天官冢宰第一鄭氏註惟王建國	建立也周公居攝而作六典之職謂之周禮營邑於土中七年致政成王以此禮授之使居雒邑治天下司徒職曰日至之景尺有五寸謂之地中天地之所合也四時之所交也風雨之所會也隂陽之所和也然則百物阜安乃建王國焉〇雒音洛本作洛景京領反下皆同
辨方正位	辨別也鄭司農云別四方正君臣之位君南面臣北面之屬玄謂考工匠人建國水地以縣置𣙗以縣視以景爲規識日岀之景與日入之景晝參諸日中之景夜考之極星以正朝夕是別四方召誥曰越三日戊申太保朝至于雒卜宅厥旣得卜則經營越三日庚戌太保乃以庶殷攻位於雒汭越五日甲寅位成正位謂此定宮廟〇辨方免反又平勉反别彼列反縣音玄𣙗魚列反竝下同
體國經野	體猶分也經謂爲之里數鄭司農云營國方九里國中九經九緯左祖右社面朝後市野則九夫爲井四井爲邑之屬是也〇朝直遥反
設官分職	鄭司農云置冢宰司徒宗伯司馬司宼司空各有所職而百事舉
以爲民極	極中也令天下之人各得其中不失其所〇令力呈反
乃立天官冢宰使帥其屬而掌邦治以佐王均邦國	掌主也邦治王所以治邦國也佐猶助也鄭司農云邦治謂揔六官之職也故大宰職曰掌建邦之六典以佐王治邦國六官皆揔屬於冢宰故論語曰君薨百官揔已以聽於冢宰言冢宰於百官無所不主爾雅曰冢大也冢宰大宰也〇治直吏反注邦治下治官皆同後皆不音大宰音泰後放此
治官之屬大宰卿一人小宰中大夫二人宰夫下大夫四人上士八人中士十有六人旅下士三十有二人	變冢言大進退異名也百官揔焉則謂之冢列職於王則稱大冢大之上也山頂曰冢旅衆也下士治衆事者自大宰至旅下士轉相副貳皆王臣也王之卿六命其大夫四命士以三命而下爲差
府六人史十有二人	府治藏史掌書者凡府史皆其官長所自辟除〇藏才浪反下同長丁丈反下皆同辟必亦反
胥十有二人徒百有二十人	此民給徭役者若今衞士矣胥讀如諝謂其有才知爲什長〇胥思敘反又思餘反下皆同徭音遥
宮正上士二人中士四人下士八人府二人史四人胥四人徒四十人	正長也宮正主宮中官之長
宮伯中士二人下士四人府一人史二人胥二人徒二十人	伯長也
膳夫上士二人中士四人下士八人府二人史四人胥十有二人徒百有二十人	膳之言善也今時美物曰珍膳膳夫食官之長也鄭司農以詩說之曰仲允膳夫
庖人中士四人下士八人府二人史四人賈八人胥四人徒四十人	苞之言苞也裹肉曰苞苴賈主市買知物賈〇庖扶交反賈音古又音嫁下放此苴子餘反物賈音嫁
內饔中士四人下士八人府二人史四人胥十人徒百人	饔割亨煎和之稱內饔所主抂內〇饔於容反亨普庚反稱尺正反
外饔中士四人下士八人府二人史四人胥十人徒百人	外饔所主在外
亨人下士四人府一人史二人胥五人徒五十人	主爲外內饔煑肉者○亨普庚反爲于僞反
甸師下士二人府一人史二人胥三十人徒三百人	郊外曰甸師猶長也甸師主共野物官之長○甸田遍反共音恭下皆同
獸人中士四人下士八人府二人史四人胥四人徒四十人䱷人中士二人下士四人府二人史四人胥三十人徒三百人	○䱷音魚本又作魚亦作䰻同又音御
鼈人下士四人府二人史二人徒十有六人腊人下士四人府二人史二人徒二十人	腊之言夕也〇腊音昔
醫師上士二人下士四人府二人史二人徒二十人	醫師衆醫之長
食醫中士二人	食有和齊藥之類○和胡卧反齊才計反
疾醫中士八人瘍醫下士八人	瘍創癕也○瘍音羊創初良反
獸醫下士四人	獸牛馬之屬
酒正中士四人下士八人府二人史八人胥八人徒八十人	酒正酒官之長
酒人奄十人女酒三十人奚三百人	奄精氣閉藏者今謂之宦人月令仲冬其器閎以奄女酒女奴曉酒者古者從坐男女没入縣官爲奴其少才知以爲奚今之侍史官婢或曰奚宦女○奄於檢反
漿人奄五人女漿十有五人奚百有五十人	女漿女奴曉漿者
凌人下士二人府二人史二人胥八人徒八十人	凌冰室也詩云二之日鑿冰沖沖三之日納于凌隂〇凌力證反或力升反
籩人奄一人女籩十人奚二十人	竹曰籩女籩女奴之曉籩者
醢人奄一人女醢二十人奚四十人	醢豆實也不謂之豆此主醢豆不盡于醢也女醢女奴曉醢者〇醢呼在反盡津忍反
醯人奄二人女醯二十人奚四十人	女醯女奴曉醯者〇醯呼西反
鹽人奄二人女鹽二十人奚四十人	女鹽女奴曉鹽
幂人奄一人女幂十人奚二十人	以巾覆物曰幂女幂女奴曉幂者〇幂莫歷反
宮人中士四人下士八人府二人史四人胥八人徒八十人掌舍下士四人府二人史四人徒四十人	舍行所解止之處○解佳賣反
幕人下士一人府二人史二人徒四十人	幕帷覆上者
掌次下士四人府四人史二人徒八十人	次自脩正之處
大府下大夫二人上士四人下士八人府四人史八人賈十有六人胥八人徒八十人	大府爲王治藏之長若今司農矣
玉府上士二人中士四人府二人史二人工八人賈八人胥四人徒四十有八人	工能攻玉者
內府中士二人府一人史二人徒十人	內府主良貨賄藏在內者
外府中士二人府一人史二人徒十人	外府主泉藏在外者
司會中大夫二人下大夫四人上士八人中士十有六人府四人史八人胥五人徒五十人	會大計也司會主天下之大計計官之長若今尙書○會古外反注同尙音常
司書上士二人中士四人府二人史四人徒八人	司書主計會之簿書
職內上士二人中士四人府四人史四人徒二十人	職內主入也若今之泉所入謂之少內○少詩照反
職歲上士四人中士八人府四人史八人徒二十人	主歲計以歲斷〇斷丁亂反
職幣上士二人中士四人府二人史四人賈四人胥二人徒二十人司裘中士二人下士四人府二人史四人徒四十人掌皮下士四人府二人史四人徒四十人內宰下大夫二人上士四人中士八人府四人史八人胥八人徒八十人	內宰宮中官之長
內小臣奄上士四人史二人徒八人	奄稱士異其賢
閽人王宮毎門四人囿游亦如之	閽人司昏晨以啓閉者刑人墨者使守門囿御苑也游離宮也
寺人王之正內五人	寺之言侍也詩云寺人孟子正內路寢
內豎倍寺人之數	豎未冠者之官名
九嬪	嬪婦也昏義曰古者天子后立六宮三夫人九嬪二十七世婦八十一御妻以聽天下之內治以明章婦順故天下內和而家理也不列夫人于此官者夫人之於后猶三公之於王坐而論婦禮無官職○嬪符眞反
世婦	不言數者君子不苟於色有婦德者充之無則闕
女御	昏義所謂御妻御猶進也侍也
女祝四人奚八人	女祝女奴曉祝事者
女史八人奚十有六人	女史女奴曉書者
典婦功中士二人下士四人府二人史四人工四人賈四人徒二十人	典主也典婦功者主婦人絲枲功官之長
典絲下士二人府二人史二人賈四人徒十有二人典枲下士二人府二人史二人徒二十人	〇枲絲里反
內司服奄一人女御二人奚八人	內司服主宮中裁縫官之長有女御者以衣服進或當於王廣其禮使無色過○縫奉容反又扶用反
縫人奄二人女御八人女工八十人奚三十人	女工女奴曉裁縫者〇縫扶用反
染人下士二人府二人史二人徒二十人	○染如豔反又而險反
追師下士二人府一人史二人工二人徒四人	追治玉石之名〇追丁回反
屨人下士二人府一人史一人工八人徒四人夏采下士四人史一人徒四人	夏采夏翟羽色禹貢徐州貢夏翟之羽有虞氏以爲緌後世或無故染鳥羽象而用之謂之夏采〇夏戶雅反注同翟雉名采如字翟音狄緌如誰反
大宰之職掌建邦之六典以佐王治邦國一曰治典以經邦國以治官府以紀萬民二曰敎典以安邦國以敎官府以擾萬民三曰禮典以和邦國以統百官以諧萬民四曰政典以平邦國以正百官以均萬民五曰刑典以詰邦國以刑百官以糾萬民六曰事典以富邦國以任百官以生萬民	大曰邦小曰國邦之所居亦曰國典常也經也法也王謂之禮經常所秉以治天下也邦國官府謂之禮法常所守以爲法式也常者其上下通名擾猶馴也統猶合也詰猶禁也書曰度作詳刑以詰四方任猶倳也生猶養也鄭司農云治典冢宰之職故立其官曰使帥其屬而掌邦治以佐王均邦國敎典司徒之職故立其官曰使帥其屬而掌邦敎以佐王安擾邦國禮典宗伯之職故立其官曰使帥其屬而掌邦禮以佐王和邦國政典司馬之職故立其官曰使帥其屬而掌邦政以佐王平邦國刑典司宼之職故立其官曰使帥其屬而掌邦禁以佐王刑邦國此三時皆有官唯冬無官又無司空以三隅反之則事典司空之職也司空之篇亡小宰職曰六曰冬官其屬六十掌邦事○擾而小反諧戶皆反詰起一反馴似倫反度待洛反倳側吏反下同
以八灋治官府一曰官屬以舉邦治二曰官職以辨邦治三曰官聮以會官治四曰官常以聽官治五曰官成以經邦治六曰官灋以正邦治七曰官刑以糾邦治八曰官計以弊邦治	百官所居曰府弊斷也鄭司農云官屬謂六官其屬各六十若今博士大史大宰大祝大樂屬大常也小宰職曰以官府之六屬舉邦治一曰天官其屬六十是也官職謂六官之職小宰職曰以官府之六職辨邦治一曰治職二曰敎職三曰禮職四曰政職五曰刑職六曰事職官聮謂國有大事一官不能獨共則六官共舉之聮讀爲連古書連作聮聮謂連事通職相佐助也小宰職曰以官府之六聮合邦治一曰祭祀之聮事二曰賔客之聮事三曰喪荒之聮事四曰軍旅之聮事五曰田役之聮事六曰斂弛之聮事官常謂各自領其官之常職非連事通職所共也官成謂官府之成事品式也小宰職曰以官府之八成經邦治一曰聽政役以比居二曰聽師田以簡稽三曰聽閭里以版圖四曰聽稱責以傅别五曰聽禄位以禮命六曰聽取予以書契七曰聽賣買以質劑八曰聽岀入以要會官法謂職所主之法度官職主祭祀朝覲會同賔客者則皆自有其法度小宰職曰以法掌祭祀朝覲會同賔客之戒具官刑謂司刑所掌墨辠劓辠宮辠刖辠殺辠也官計謂三年則大計羣吏之治而誅賞之玄謂官刑司宼之職五刑其四曰官刑上能糾職官計謂小宰之六計所以斷羣吏之治○灋古法字聮音連弊必世反又蒲計反斷丁亂反下同弛尸氏反比毗志反稽古奚反傅音附别彼列反劑子隨反要於妙反後不音者放此朝直遥反凡言朝覲皆同辠古罪字劓魚冀反刖音月
以八則治都鄙一曰祭祀以馭其神二曰灋則以馭其官三曰廢置以馭其吏四曰禄位以馭其士五曰賦貢以馭其用六曰禮俗以馭其民七曰刑賞以馭其威八曰田役以馭其衆	都之所居曰鄙則亦法也典法則所用異異其名也都鄙公卿大夫之采邑王子弟所食邑周召毛聃畢原之屬在畿內者祭祀其先君社稷五祀法則其官之制度廢猶退也退其不能者舉賢而置之禄若今月奉也位爵次也賦口率出泉也貢功也九職之功所稅也禮俗昏姻喪紀舊所行也鄭司農云士謂學士○馭魚慮反采音菜聃乃甘反奉符用反率音類又音律
以八柄詔王馭羣臣一曰爵以馭其貴二曰禄以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八曰誅以馭其過	柄所秉執以起事者也詔吿也助也爵謂公侯伯子男卿大夫士也詩云誨爾序爵言敎王以賢否之第次也班禄所以富臣下書曰凡厥正人旣富方穀幸謂言行偶合於善則有以賜予之以勸後也生猶養也賢臣之老者王有以養之成王封伯禽於魯曰生以養周公死以爲周公後是也五福一曰壽奪謂臣有大罪沒入家財者六極四曰貧廢猶放也舜殛鯀于羽山是也誅責讓也曲禮曰齒路馬有誅凡言馭者所以敺之內之於善○行下孟反殛紀力反鯀古本反敺起俱反
以八統詔王馭萬民一曰親親二曰敬故三曰進賢四曰使能五曰保庸六曰尊貴七曰達吏八曰禮賔	統所以合牽以等物也親親若堯親九族也敬故不慢舊也晏平仲久而敬之賢有善行也能多才藝者保庸安有功者尊貴尊天下之貴者孟子曰天下之達尊者三曰爵也德也齒也祭義曰先王之所以治天下者五貴有德貴貴貴老敬長慈幼達吏察舉勤勞之小吏也禮賔賔客諸侯所以示民親仁善鄰
以九職任萬民一曰三農生九穀二曰園圃毓草木三曰虞衡作山澤之材四曰藪牧養蕃鳥獸五曰百工飭化八材六曰商賈阜通貨賄七曰嬪婦化治絲枲八曰臣妾聚斂䟽材九曰閒民無常職轉移執事	任猶倳也鄭司農云三農平地山澤也九穀黍稷秫稻麻大小豆大小麥入材珠曰切象曰瑳玉曰琢石曰磨木曰刻金曰鏤革曰剥羽曰析閒民謂無事業者轉移爲人執事若今傭賃也玄謂三農原隰及平地九穀無秫大麥而有梁苽樹果蓏曰圃園其樊也虞衡掌山澤之官主山澤之民者澤無水曰藪牧牧田在逺郊皆畜牧之地行曰商處曰賈阜盛也金玉曰貨布帛曰賄嬪婦人之美稱也堯典曰釐降二女嬪于虞臣妾男女貧賤之稱晉惠公卜懷公之生曰將生一男一女男爲人臣女爲人妾生而名其男曰圉女曰妾及懷公質於秦妾爲宦女焉䟽材百草根實可食者䟽不熟曰饉○圃布古反毓古育字蕃扶元反飭音勑賈音古閒音閑秫音述瑳七何反琢陟角反鏤婁豆反爲人于僞反傭音容賃女鴆反苽音孤彫胡也蓏力果反畜許又反又許六反稱尺證反下同圉魚呂反養馬曰圉質諸二反䟽不色居反菜也饉其靳反
以九賦斂財賄一曰邦中之賦二曰四郊之賦三曰邦甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣餘之賦	財泉穀也鄭司農云邦中之賦二十而稅一各有差也幣餘百二之餘玄謂賦口率岀泉也今之筭泉民或謂之賦此其舊名與郷大夫以歲時登其夫家之衆寡辨其可任者國中自七尺以及六十野自六尺以及六十有五皆征之遂師之職亦云以徵其財征皆謂此賦也邦中在城郭者四郊去國百里邦甸二百里家削三百里邦縣四百里邦都五百里此平民也關市山澤謂占會百物幣餘謂占賣國中之斥幣皆末作當增賦者若今賈人倍筭矣自邦中以至幣餘各入其所有穀物以當賦泉之數毎處爲一書所待異也〇削所敎反幣婢世反又必世反名與音餘郷大夫劉音香處昌慮反後可以意求
以九式均節財用一曰祭祀之式二曰賔客之式三曰喪荒之式四曰羞服之式五曰工事之式六曰幣帛之式七曰芻秣之式八曰匪頒之式九曰好用之式	式謂用財之節度荒凶年也羞飲食之物也工作器物者幣帛所以贈勞賔客者芻秣養牛馬禾穀也鄭司農云匪分也頒讀爲班布之班謂班賜也玄謂王所分賜羣臣也好用燕好所賜予○喪如字芻初倶反頒音班好呼報反勞力報反
以九貢致邦國之用一曰祀貢二曰嬪貢三曰器貢四曰幣貢五曰材貢六曰貨貢七曰服貢八曰斿貢九曰物貢	嬪故書作賔鄭司農云祀貢犧牲包茅之屬賔貢皮帛之屬器貢宗廟之器幣貢繡帛材貢木材也貨貢珠貝自然之物也服貢祭服斿貢羽毛物貢九州之外各以其所貴爲摰肅愼氏貢楛矢之屬是也玄謂嬪貢絲枲器貢銀鐵石磬丹漆也幣貢玉馬皮帛也材貢櫄幹栝柏篠簜也貨貢金玉龜貝也服貢絺紵也斿讀如囿游之游斿貢燕好珠璣琅玕也物貢雜物魚鹽橘柚○嬪音頻又音賔斿音由摯音至楛音戸櫄勑倫反榦古旦反栝古活反篠西了反簜大黨反
以九兩繫邦國之民一曰牧以地得民二曰長以貴得民三曰師以賢得民四曰儒以道得民五曰宗以族得民六曰主以利得民七曰吏以治得民八曰友以任得民九曰藪以富得民	兩猶耦也所以協耦萬民繫聮綴也牧州長也九州各有封域以居民也長諸侯也一邦之貴民所仰也師諸侯師氏有德行以敎民者儒諸侯保氏有六藝以敎民者宗繼別爲大宗收族者鄭司農云主謂公卿大夫世世食采不絕民稅薄利之玄謂利讀如上思利民之利謂以政敎利之吏小吏在郷邑者友謂同井相合耦耡作者孟子曰郷田同井出入相友守望相助疾病相扶持則百姓親睦藪亦有虞掌其政令爲之厲禁使其地之民守其材物以時入于王府頒其餘於萬民富謂藪中材物〇繫音計耡音助
正月之吉始和布治于邦國都鄙乃縣治象之灋于象魏使萬民觀治象挾日而斂之	正月周之正月吉謂朔日大宰以正月朔日布王治之事於天下至正歲又書而縣于象魏振木鐸以徇之使萬民觀焉小宰亦帥其屬而往皆所以重治法新王事也凡治有故言始和者若改造云爾鄭司農云象魏闕也故魯災季桓子御公立于象魏之外命藏象魏曰舊章不可忘從甲至甲謂之挾日凡十日○縣音玄挾子協反
乃施典于邦國而建其牧立其監設其參傅其伍陳其殷置其輔	乃者更申敕之以侯伯有功德者加命作州長謂之牧所謂八命作牧者監謂公侯伯子男各監一國書曰王啓監厥亂爲民參謂卿三人伍謂夫夫五人鄭司農云殷治律輔爲民之平也玄謂殷衆也謂衆士也王制諸侯上士二十七人其中士下士各居其上之三分輔府史庶人在官者〇參七南反傅音附監古衘反爲于僞反
乃施則于都鄙而建其長立其兩設其伍陳其殷置其輔	長謂公卿大夫王子弟食采邑者兩謂兩卿不言三卿者不足于諸侯鄭司農云兩謂兩丞
乃施灋于官府而建其正立其貳設其攷陳其殷置其輔	正謂冢宰司徒宗伯司馬司宼司空也貳謂小宰小司徒小宗伯小司馬小司宼小司空也考成也佐成事者謂宰夫卿師肆師軍司馬士師也司空亡未聞其考
凡治以典待邦國之治以則待都鄙之治以灋待官府之治以官成待萬民之治以禮待賔客之治	成八成禮賔禮也
祀五帝則掌百官之誓戒與其具脩	祀五帝謂四郊及明堂誓戒要之以刑重失禮也明堂位所謂各揚其職百官廢職服大刑是其辭之略也具所當共脩掃除糞洒〇要一遥反糞弗運反洒色賣反
前期十日帥執事而卜日遂戒	前期前所諏之日也十日容散齊七日致齊三日執事宗伯大卜之屬旣卜又戒百官以始齊○諏子須反謀也散西但反齊側皆反下同
及執事眡滌濯	執事初爲祭事前祭日之夕滌濯謂漑祭器及甑甗之屬〇眡音視後皆同滌直歷反漑古愛反甗魚善反
及納亨贊王牲事	納亨納牲將吿殺謂郷祭之晨旣殺以授亨人凡大祭祀君親牽牲大夫贊之〇亨普庚反郷許亮反
及祀之日贊玉幣爵之事	日旦明也玉幣所以禮神玉與幣各如其方之色爵所以獻齊酒不用玉爵尙質也三者執以從王至而授之〇齊才計反
祀大神示亦如之	大神示謂天地○示音祇
享先王亦如之贊玉凡玉爵	玉几所以依神天子左右玉几宗廟獻用玉爵
大朝覲會同贊玉幣玉獻玉几玉爵	助王受此四者時見曰會殷見曰同大會同或於春朝或於秋覲舉春秋則冬夏可知玉幣諸侯享幣也其合亦如小行人所合六幣云玉獻獻國珍異亦執玉以致之玉几王所依也立而設凡優尊者王爵王禮諸侯之酢爵王朝諸侯立依前南面其禮之於阼階上○見賢遍反下同酢音昨依於豈反
大喪贊贈玉含玉	助王爲之也贈玉旣窆所以送先王含玉死者口實天子以玉雜記曰舍者執璧將命曰寡君使某含則諸侯含以璧鄭司農云含玉璧琮○舍戶暗反後同窆彼驗反又補贈反
作大事則戒于百官贊王命	助王爲敎令春秋傳曰國之大事在祀與戎
王眡治朝則贊聽治	治朝在路門外羣臣治事之朝王視之則助王平斷
眡四方之聽朝亦如之	謂王巡守在外時〇守音狩
凡邦之小治則冢宰聽之待四方之賔客之小治	大事決於王小事冢宰專平
歲終則令百官府各正其治受其會	正正處也會大計也〇會古外反要會會計之會放此餘當以意求之
聽其致事而詔王廢置	平其事來至者之功狀而奏白王
三歲則大計羣吏之治而誅賞之	事久則聽之大無功不徒廢必罪之大有功不徒置必賞之鄭司農云三載考績
小宰之職掌建邦之宮刑以治王宮之政令凡宮之糾禁	杜子春云宮皆當爲官玄謂宮刑在王宮中者之刑建明布吿之糾猶割也察也若今御史中丞○宮刑鄭如字杜作官
掌邦之六典八灋八則之貳以逆邦國都鄙官府之治	逆迎受之鄭司農云貳副也
執邦之九貢九賦九式之貳以均財節邦用以官府之六敘正羣吏一曰以敘正其位二曰以敘進其治三曰以敘作其事四曰以敘制其食五曰以敘受其會六曰以敘聽其情	敘秩次也謂先尊後卑也治功狀也食禄之多少情爭訟之辭
以官府之六屬舉邦治一曰天官其屬六十掌邦治大事則從其長小事則專達二曰地官其屬六十掌邦敎大事則從其長小事則專達三曰春官其屬六十掌邦禮大事則從其長小事則專達四曰夏官其屬六十掌邦政大事則從其長小事則專達五曰秋官其屬六十掌邦刑大事則從其長小事則專達六曰冬官其屬六十掌邦事大事則從其長小事則專達	大事從其長若庖人內外饔與膳夫共王之食小事專達若宮人掌舍各爲一官六官之屬三百六十象天地四時日月星辰之度數天道備焉前此者成王作周官其志有述天授位之義故周公設官分職以法之
以官府之六職辨邦治一曰治職以平邦國以均萬民以節財用二曰敎職以安邦國以寧萬民以懷賔客三曰禮職以和邦國以諧萬民以事鬼神四曰政職以服邦國以正萬民以聚百物五曰刑職以詰邦國以糾萬民以除盜賊六曰事職以富邦國以養萬民以生百物	懷亦安也賔客來共其委積所以安之聚百物者司馬主九畿職方制其貢各以其所有○委於僞反下賙委同積子賜反
以官府之六聮合邦治一曰祭祀之聮事二曰賔客之聮事三曰喪荒之聮事四曰軍旅之聮事五曰田役之聮事六曰斂弛之聮事凡小事皆有聮	鄭司農云大祭祀大宰贊玉幣司徒奉牛牲宗伯視滌濯涖玉鬯省牲鑊奉玉齍司馬羞魚牲奉馬牲司宼奉明水火大喪大宰贊贈玉含玉司徒帥六郷之衆庶屬其六紖宗伯爲上相司馬平士大夫司宼前王此所謂官聮杜子春弛讀爲施玄謂荒政弛力役及國中貴者賢者服公事者老者疾者皆舍不以力役之事奉牲者其司空奉豕與〇弛尸氏反劉本作施音弛涖音利鬯勑亮反齍音資屬其音燭紖音胤又音引相息亮反豕與音餘
以官府之八成經邦治一曰聽政役以比居二曰聽師田以簡稽三曰聽閭里以版圖四曰聽稱責以傅別五曰聽禄位以禮命六曰聽取予以書契七曰聽賣買以質劑八曰聽出入以要會	鄭司農云政謂軍政也役謂發兵起徒役也比居謂伍籍也比地爲伍因內政寄軍令以伍籍發軍起役者平而無遺脫也簡稽士卒兵器簿書簡猶閱也稽猶計也合也合計其士之卒伍閱其兵器爲之要簿也故遂人職曰稽其人民簡其兵器國語曰黃池之會呉陳其兵皆官師擁鐸拱稽版戶籍圖地圖也聽人訟地者以版圖決之司書職曰邦中之版土地之圖稱責謂貸予傅別謂劵書也聽訟責者以劵書決之傅傅著約束於文書別別爲兩兩家各得一也禮命謂九賜也書契符書也質劑謂市中平賈今時月平是也要會謂計最之簿書月計曰要歲計曰會故宰夫職曰歳終則令羣吏正歲會月終則令正月要傅別故書作傅辨鄭大夫讀爲符別杜子春讀爲傅別玄謂政謂賦也凡其字或作政或作正或作征以多言之宜從征如孟子交征利云傅別謂爲大手書於一札中字別之書契謂出予受入之凡要凡簿書之最目獄訟之要辭皆曰契春秋傳曰王叔氏不能舉其契質劑謂兩書一札同而別之長曰質短曰劑傅别質劑皆今之劵書也事異異其名耳禮命禮之九命之差等○政役音征又如字比毗志反傅音附別彼列反要會古外反凡要會會計之字皆放此著直略反賈音嫁月平音病
以聽官府之六計弊羣吏之治一曰廉善二曰廉能三曰廉敬四曰廉正五曰廉灋六曰廉辨	聽平治也平治官府之計有六事弊斷也旣斷以六事又以廉爲本善善其事有辭譽也能政令行也敬不解于位也正行無傾邪也法守法不失也辨辨然不疑惑也杜子春云廉辨或爲廉端○平治平聲
以灋掌祭祀朝覲會同賔客之戒具軍旅田役喪荒亦如之	法謂其禮法也戒具戒官有事者所當共
七事者令百官府共其財用治其施舍聽其治訟	七事謂先四如之者三也施舍不給役者七事故書爲小事杜子春云當爲七事書亦爲七事○共音恭後以意求之治其平聲
凡祭祀贊王幣爵之事祼將之事	又從大宰助王也將送也祼送送祼謂贊王酌鬱鬯以獻尸謂之祼祼之言灌也明不爲飲主以祭祀唯人道宗廟有祼天地大神至尊不祼莫稱焉凡鬱鬯受祭之啐之奠之〇祼古亂反爲于僞反稱尺證反啐寸對反
凡賔客贊祼凡受爵之事凡受幣之事	唯祼助宗伯其餘皆助大宰王不酌賔客而有受酢大宗伯職曰大賔客則攝而載祼
喪荒受其含襚幣玉之事	春秋傳曰口實曰含衣服曰襚凶荒有幣玉者賔客所賙委之禮○禭音遂賙音周
月終則以官府之敘受羣吏之要	主毎月之小計
贊冡宰受歲會歲終則令羣吏致事	使齎歲盡文書來至若今上計〇齎子兮反上時掌反下同
正歲帥治官之屬而觀治象之灋徇以木鐸曰不用灋者國有常刑	正歳謂夏之正月得四時之正以出敎令者審也古者將有新今必奮木鐸以警衆使明聽也木鐸木舌也文事奮木鐸武事奮金鐸〇夏戶雅反後放此
乃退以宮刑憲禁于王宮	憲謂表縣之若今新有法令云
令于百官府曰各脩乃職攷乃灋待乃事以聽王命其有不共則國有大刑	乃猶女也
宰夫之職掌治朝之灋以正王及三公六卿大夫羣吏之位掌其禁令	治朝在路門之外其位司士掌焉宰夫察其不如儀○朝直遥反後皆同
敘羣吏之治以待賔客之令諸臣之復萬民之逆	恒次敘諸吏之職事三者之來則應使辨理之鄭司農云復請也逆迎受王命者宰夫主諸臣萬民之復逆故詩人重之曰家伯維宰玄謂復之言報也反也反報於王謂於朝廷奏事自下而上曰逆逆謂上書
掌百官府之徵令辨其八職一曰正掌官灋以治要二曰師掌官成以治凡三曰司掌官灋以治目四曰旅掌官常以治數五曰府掌官契以治藏六曰史掌官書以贊治七曰胥掌官敘以治敘八曰徒掌官令以徵令	別異諸官之八職以備王之徵召所爲正辟於治官則冡宰也治要若歲計也師辟小宰宰夫也治凡若月計也司辟上士中士治目若今日計也旅辟下士也治數毎事多少異也治藏藏文書及器物贊治若今起文書草治敘次序官中如今侍曹伍伯傳吏朝也徵令趨走給召呼〇藏才浪反注治藏同别彼列反辟於音譬下皆同傳直專反
掌治灋以攷百官府羣都縣鄙之治乘其財用之出入凡失財用物辟名者以官刑詔冡宰而誅之其足用長財善物者賞之	羣都諸采邑也六遂五百家爲鄙五鄙爲縣言縣鄙而六郷州黨亦存焉乘猶計也財泉穀也用貨賄也物畜獸也辟名詐爲書以空作見文書與實不相應也官刑在司宼五刑第四者〇辟名芳石反又芳益反畜許又反見賢遍反
以式灋掌祭祀之戒具與其薦羞從大宰而眡滌濯	薦脯醢也羞庶羞內羞
凡禮事贊小宰比官府之具	比校次之〇比如字又毗志反
凡朝覲會同賔客以牢禮之灋掌其牢禮委積膳獻飲食賔賜之飱牽與其陳數	牢禮之法多少之差及其時也三牲牛羊豕具爲一牢委積謂牢米薪芻給賔客道用也膳獻禽羞俶獻也飲食燕饗也鄭司農云飱夕食也春秋傳曰飱有陪鼎牽牲牢可牽而行者春秋傳曰餼牽竭矣玄謂飱客始至所致禮凡此禮陳數存可見者唯有行人掌客及聘禮公食大夫〇委於僞反積子賜反此二字相連皆同飲於鴆反注同食音嗣注飲食公食同飱音孫俶昌六反
凡邦之弔事掌其戒令與其幣器財用凡所共者	弔事弔諸侯諸臣幣所用賻也器所致明器也凡喪始死弔而含襚葬而賵贈其閒加恩厚則有賻焉春秋譏武氏子來求賻○賻音附賵孚仲反
大喪小喪掌小官之戒令帥執事而治之	大喪王后世子也小喪夫人以下小官士也其大官則冡宰掌其戒令治謂共辨〇辨簿莧反
三公六卿之喪與職喪帥官有司而治之凡諸大夫之喪使其旅帥有司而治之	旅冡宰下士
歲終則令羣吏正歲會月終則令正月要旬終則令正日成而以攷其治治不以時舉者以吿而誅之	歲終自周季冬正猶定也旬十日也治不時舉謂違時令失期會○期會如字
正歲則以灋警戒羣吏令脩宮中之職事	警敕戒之言鄭司農云正歲之正月以法戒敕羣吏
書其能者與其良者而以吿于上	良猶善也上謂小宰大宰也鄭司農云若今時舉孝廉賢良方正茂才異等
宮正掌王宮之戒令糾禁	糾猶割也察也
以時比宮中之官府次舍之衆寡	時四時比校次其人之在否官府之在宮中者若膳夫玉府內宰內史之屬次諸吏直宿若今部署諸廬者舍其所居寺〇比方履反又毗志反注下竝同
爲之版以待	鄭司農云爲官府次舍之版圖也待待比也玄謂版其人之名籍待待戒令及比
夕擊柝而比之	夕莫也莫行夜以比直宿者爲其有解惰離部署鄭司農云柝戒守者所擊也易曰重門擊柝以待暴客春秋傳曰魯擊柝聞於邾〇柝吐各反莫音暮行下孟反爲于僞反下注皆同離力智反
國有故則令宿其比亦如之	鄭司農云故謂禍災令宿宿衞王宮春秋傳曰忘守必危況有災乎玄謂故凡非常也文王世子曰公有出疆之政庶子以公族之無事者守於公宮正室守大廟諸父守貴宮貴室諸子諸孫守下宮下室此謂諸侯也王之庶子職掌國子之倅國有大事則帥國子而致於大子唯所用之者令宿之事蓋亦存焉○守手又反又音手下文同倅七內反
辨外內而時禁	鄭司農云分別外人內人禁其非時岀入
稽其功緒糾其德行	稽猶考也計也功吏職也緒其志業○行下孟反
幾其出入均其稍食	鄭司農云幾其岀入若今時宮中有罪禁止不得岀亦不得入及無引籍不得入宮司馬殿門也玄謂幾荷其衣服持操及䟽數者稍食禄稟○荷呼何反又音何操七曹反數音朔稟彼錦反
去其淫怠與其竒衺之民	民宫中吏之家人也淫放濫也怠解慢也竒衺譎觚非常○去起呂反竒音羇又去宜反衺似嗟反譎古穴反
會其什伍而敎之道藝	五人爲伍二伍爲什會之者使之輩作輩學相勸帥且寄宿衞之令鄭司農云道謂先王所以敎道民者藝謂禮樂射御書數○會如字注同
月終則會其稍食歲終則會其行事	行事吏職也
凡邦之大事令于王宮之官府次舍無去守而聽政令	使居其處待所爲
春秋以木鐸脩火禁	火星以春岀以秋入因天時而以戒
凡邦之事蹕宮中廟中則執燭	鄭司農讀火絕之云禁凡邦之事蹕國有事王當出則宮正主禁絕行者若今時衞士塡街蹕也宮中廟中則執燭宮正主爲王於宮中廟中執燭玄謂事祭事也邦之祭社稷七祀於宮中祭先公先王於廟中隷僕掌蹕止行者宮正則執燭以爲明春秋傳曰有大事於大廟又曰有事於武宮
大喪則授廬舍辨其親䟽貴賤之居	廬倚廬也舍堊室也親者貴者居倚廬䟽者賤者居堊室雜記曰大夫居廬士居堊室○倚於綺反
宮伯掌王宮之士庶子凡在版者	鄭司農云庶子宿衞之官版名籍也以版爲之今時郷戶籍謂之戶版玄謂王宮之士謂王宮中諸吏之適子也庶子其支庶也○適下歷反
掌其政令行其秩敘作其徒役之事	秩禄稟也敘才等也作徒役之事大子所用
授八次八舍之職事	衞王宮者必居四角四中於徼候便也鄭司農云庶子衞王宮在內爲次在外爲舍玄謂次其宿衞所在舍其休沐之處○徼古弔反便婢面反
若邦有大事作宮衆則令之	謂王宮之士庶子於邦有大事或選當行
月終則均秩歲終則均敘以時頒其衣裘掌其誅賞	頒讀爲班班布也衣裘若今賦冬夏衣
膳夫掌王之食飲膳羞以養王及后世子	食飯也飲酒漿也膳牲肉也羞有滋味者凡養之具大略有四〇食音嗣注及下食用公食同飯扶萬反
凡王之饋食用六穀膳用六牲飲用六淸羞用百有二十品珍用八物醬用百有二十罋	進物於尊者曰饋此饋之盛者王舉之饌也六牲馬牛羊豕犬雞也羞出於牲及禽獸以備滋味謂之庶羞公食大夫禮內則下大夫十六上大夫二十其物數備焉天子諸侯有其數而物未得盡聞珍謂淳熬淳母炮豚炮牂擣珍漬熬肝膋也醬謂醯醢也王舉則醢人共醢六十罋以五齏七醢七菹三臡實之醯人共齏菹醯物六十罋鄭司農云羞進也六穀稌黍稷粱麥苽苽彫胡也六淸水漿醴䣼醫酏〇罋屋貢反饌仕眷反盡津忍反淳之純反下同熬五刀反母莫胡反炮步交反牂作郎反膋力彫反齏作西反臡奴兮反又耳齊反稌音杜又他古反苽古呉反䣼力羊反醫於美反又於計反酏以支反
王日一舉鼎十有二物皆有俎	殺牲盛饌曰舉王日一舉以朝食也后與王同庖鼎十有二牢鼎九陪鼎三物謂牢鼎之實亦九俎
以樂侑食膳夫授祭品甞食王乃食	侑猶勸也祭謂刌肺脊也禮飲食必祭示有所先品者每物皆甞之道尊者也○刌寸本反
卒食以樂徹于造	造作也鄭司農云造謂食之故所居處也巳食徹置故處
王齊日三舉	鄭司農云齊必變食
大喪則不舉大荒則不舉大札則不舉天地有烖則不舉邦有大故則不舉	大荒凶年大札疫癘也天烖日月晦食地烖崩動也大故宼戎之事鄭司農云大故刑殺也春秋傳曰司宼行戮君爲之不舉〇札側八反又音截大死曰札烖音災爲于僞反
王燕食則奉膳贊祭	燕食謂日中與夕食奉膳奉朝之餘膳所祭者牢肉
凡王祭祀賔客食則徹王之胙俎	膳夫親徹胙俎胙俎最尊也其餘則其屬徹之賔客食而王有胙俎王與賔客禮食主人飲食之俎皆爲胙俎見於此矣〇見賢遍反
凡王之稍事設薦脯醢	鄭司農云稍事謂非日中大舉時而閒食謂之稍事膳夫主設薦脯醢玄謂稍事有小事而飲酒○閒古莧反
王燕飲酒則爲獻主	鄭司農云主人當獻賔則膳夫代王爲主君不敵臣也燕義曰使宰夫爲獻主臣莫敢與君亢禮
掌后及世子之膳羞	亦主其饌之數不饋之耳
凡肉脩之頒賜皆掌之	鄭司農云脩脯也
凡祭祀之致福者受而膳之	致福謂諸臣祭祀進其餘肉歸胙于王鄭司農云膳夫受之以給王膳
以摯見者亦如之	鄭司農云以羔鴈雉爲摯見者亦受以給王膳〇見賢遍反
歲終則會唯王及后世子之膳不會	不會計多少優尊者其頒賜諸臣則計之〇會古外反
庖人掌共六畜六獸六禽辨其名物	六畜六牲也始養之曰畜將用之曰牲春秋傳曰十日曰牲鄭司農云六獸麋鹿熊麕野豕兔六禽鴈鶉鷃雉鳩鴿玄謂獸人冬獻狼夏獻麋又內則無熊則六獸當有狼而熊不屬六禽於禽獻及六摯宜爲羔豚犢麛雉鴈凡鳥獸未孕曰禽司馬職曰大獸公之小禽私之〇畜許又反麕居倫反麞也鶉音純鷃於諫反鴿古合反麛音迷鹿子
凡其死生鱻薧之物以共王之膳與其薦羞之物及后世子之膳羞	凡計數之薦亦進也備品物曰薦致滋味乃爲羞王言薦者味以不褻爲尊鄭司農云鮮謂生肉薧謂乾肉〇鱻悉然反薧苦老反
共祭祀之好羞	謂四時所爲膳食若荆州之䱹魚靑州之蟹胥雖非常物進之孝也○好呼報反䱹側雅反蟹戶買反胥息徐反蟹醬也
共喪紀之庶羞賔客之禽獻	喪紀喪事之祭謂虞祔也禽獻獻禽於賔客獻古文爲獸杜子春云當爲獻
凡令禽獻以灋授之其出入亦如之	令令獸人也禽獸不可久處賔客至將獻之庖人乃令獸人取之必書所當獻之數與之及其來致禽亦以此書校數之至于獻賔客又以此書付使者展而行之掌客乘禽於諸侯各如其命之數聘禮乘禽於客日如其饔餼之數士中日則二雙○使所吏反乘繩證反下同
凡用禽獻春行羔豚膳膏香夏行腒鱐膳膏臊秋行犢麛膳膏腥冬行鱻羽膳膏羶	用禽獻謂煎和之以獻王鄭司農云膏香牛脂也以牛脂和之腒乾雉鱐乾魚膏臊豕膏也以豕膏和之杜子春云膏臊大膏膏腥豕膏也鮮魚也羽鴈也膏羶羊脂也玄謂膏腥雞膏也羔豚物生而肥犢與麛物成而充腒鱐暵熱而乾魚鴈水涸而性定此八物者得四時之氣尤盛爲人食之弗勝是以用休廢之脂膏煎和膳之牛屬司徒土也雞屬宗伯木也犬屬司㓂金也羊屬司馬火也○腒其居反鱐所留反臊素刀反腥音星羶書然反和胡卧反下文同暵呼旱反
歲終則會唯王及后之膳禽不會	膳禽四時所膳禽獻加世子可以會之
內饔掌王及后世子膳羞之割亨煎和之事辨體名肉物辨百品味之物	割肆解肉也亨煑也煎和齊以五味體名脊脅肩臂臑之屬肉物胾燔之屬百品味庶羞之屬言百舉成數〇亨普庚反下同肆託歷反齊才細反胾側吏反膰音燔
王舉則陳其鼎俎以牲體實之	取於鑊以實鼎取於鼎以實俎實鼎曰脀實俎曰載○脀職升反
選百羞醬物珍物以俟饋	先進食之時恒選擇其中御者
共后及世子之膳羞	膳夫掌之是乃共之
辨腥臊羶香之不可食者牛夜鳴則庮羊泠毛而毳羶犬赤股而躁臊鳥皫色而沙鳴貍豕盲眡而交睫腥馬黑脊而般臂螻	腥臊羶香可食者是别其不可食者則所謂者皆臭味也泠毛毛長緫結也皫失色不澤美也沙澌也交睫腥腥當爲星聲之誤也肉有如米者似星般臂臂毛有文鄭司農云庮朽木臭也螻螻蛄臭也杜子春云盲眡當爲望視〇庮音由徐餘柳反病也泠音零又郎年反躁早到反皫芳表反沙如字又所嫁反貍音鬱盲亡亮反眡音視睫音接般音班螻音樓又音漏澌音西蛄音姑
凡宗廟之祭祀掌割亨之事凡燕飲食亦如之凡掌共羞脩刑膴胖骨鱐以待共膳	掌共共當爲具羞庶羞也脩鍛脯也胖如脯而腥者鄭司農云刑膴謂夾脊肉或曰膺肉也骨鱐謂骨有肉者玄謂刑鉶羹也膴䐑肉大臠所以祭者骨牲體也鱐乾魚〇共羞依注音具膴火呉反又凶武
事	獻謂酌其長帥
凡小喪紀陳其鼎俎而實之	謂喪事之奠祭
亨人掌共鼎鑊以給水火之齊	鑊所以煑肉及魚腊之器旣孰乃脀于鼎齊多少之量〇齊才細反注同
職外內饔之爨亨煑辨膳羞之物	職主也爨今之竈主於其竈煑物
祭祀共大羹鉶羹賔客亦如之	大羹肉湆鄭司農云大羹不致五味也鉶羹加鹽菜矣○湆去及反
甸師掌帥其屬而耕耨王藉以時入之以共齍盛	其屬府史胥徒也耨芸芓也王以孟春躬耕帝藉天子三推三公五推卿諸侯九推庶人終於千畝庶人謂徒三百人藉之言借也王一耕之而使庶人芸芓終之齍盛祭祀所用穀也粢稷也穀者稷爲長是以名云在器曰盛〇耨乃豆反齍音資芓音子又音兹推出誰反又他回反
祭祀共蕭茅	鄭大夫云蕭字或爲莤莤讀爲縮束茅立之祭前沃酒其上酒滲下去若神飲之故謂之縮縮浚也故齊桓公責楚不貢苞茅王祭不共無以縮酒杜子春讀爲蕭蕭香蒿也玄謂詩所云取蕭祭脂郊特牲云蕭合黍稷臭陽達於墻屋故旣薦然後􁃚蕭合馨香合馨香者是蕭之謂也茅以共祭之苴亦以縮酒苴以藉祭縮酒泲酒也醴齊縮酌○莤所六反浚荀閏反焫如恱反苴音租又子餘反藉在夜反泲子禮反齊才細反
共野果蓏之薦	甸在逺郊之外郊外曰野果桃李之屬蓏瓜􁇦之屬〇蓏力果反瓞大結反
喪事代王受眚烖	粢盛者祭祀之主也今國遭大喪若云此黍稷不馨使鬼神不逞于王旣殯大祝作禱辭授甸人使以禱藉田之神受眚烖弭後殃○青生景反
王之同姓有辠則死刑焉	鄭司農云正同姓有罪當刑者斷其獄於甸師之官也文王世子曰公族有死罪則磬於甸人又曰公族無宮刑獄成致刑于甸人又曰公族無宫刑不踐其類也刑于隱者不與國人慮兄弟○斷丁亂反踐音翦
帥其徒以薪蒸役外內饔之事	役爲給役也木大曰薪小曰蒸
獸人掌罟田獸辨其名物	罟罔也以罔搏所當田之獸
冬獻狼夏獻麋春秋獻獸物	狼膏聚麋膏散聚則温散則涼以救時之苦也獸物凡獸皆可獻也及狐狸
時田則守罟	備獸觸攫〇攫倶縛反
及弊田令禽注于虞中	弊仆也仆而田止鄭司農云弊田謂春火弊夏車弊秋羅弊冬徒弊虞中謂虞人釐所田之野及弊田植虞旗於其中致禽而珥焉獸人主令田衆得禽者置虞人所立虞旗之中當以給四時社廟之祭故曰春獻禽以祭社夏獻禽以享禴秋獻禽以祀祊冬獻禽以享烝又曰大獸公之小禽私之公之謂輸之於虞中珥焉者取左耳以致功若斬首折馘故春秋傳曰以數軍實〇弊如字又蒲計反注之樹反仆普卜反又音赴釐音來植直吏反又時力反珥如志反祊音方
凡祭祀喪紀賔客共其死獸生獸	共其完者
凡獸入于腊人	當乾之
皮毛筋骨入于玉府	給作器物
凡田獸者掌其政令䱷人掌以時䱷爲梁	月令季冬命漁師爲梁鄭司農云梁水偃也偃水爲關空以笱承其空詩曰敝笱在梁〇偃於建反空音孔下同
春獻王鮪	王鮪鮪之大者月令季春薦鮪于寢廟
辨魚物爲鱻薧以共王膳羞	鮮生也薧乾也〇薧苦老反
凡祭祀賔客喪紀共其魚之鱻薧凡􁍡者掌其政令凡䱷征入于玉府	鄭司農云漁征漁者之租稅漁人主收之入于玉府
鼈人掌取互物	鄭司農云互物謂有甲㒼胡龜鼈之屬〇互戶故反㒼莫干反
以時簎魚鼈龜蜃凡貍物	蜃大蛤鄭司農云簎謂以􁍦刺泥中搏取之貍物龜鼈之屬自貍藏伏於泥中者玄謂貍物亦謂鱴刀含漿之屬〇簎勑角反蜃上軫反于云鰌類貍莫皆反􁍦音义
春獻鼈蜃秋獻龜魚	此其出在淺處可得之時魚亦謂自貍藏
祭祀共蠯蠃蚳以授醢人	蠃螔蝓鄭司農云蠯蛤也杜子春云蠯蜯也蚳蛾子國語曰蟲舍蚳蝝○蠯薄佳反又父幸反蠃郎戈反蚳直其反蚍蜉子螔音夷蝓音由又音榆蜯蒲項反又蒲杏反蛾宜綺反舎音捨蝝恱全反
掌凡邦之簎事腊人掌乾肉凡田獸之脯腊膴胖之事	大物解肆乾之謂之乾肉若今涼州烏翅矣薄析曰脯捶之而施薑桂曰鍜脩腊小物全乾〇肆勑歷反捶之蘂反
凡祭祀共豆脯薦脯膴胖凡腊物	脯非豆實豆當爲羞聲之誤也鄭司農云膴膺肉鄭大夫云胖讀爲判杜子春讀胖爲版又云膴胖皆謂夾脊肉又云禮家以胖爲半體玄謂公食大夫禮曰庶羞皆有大者此據肉之所擬祭者也又引有司曰主人亦一魚加膴祭于其上此據主人擬祭者膴與大亦一也內則曰麋鹿田豕麕皆有胖足相參正也大者胾之大臠膴者魚之反覆膴又詁曰大二者同矣則是膴亦䐑肉大臠胖宜爲脯而腥胖之言片也析肉意也禮固有腥腍爓雖其有爲孰之皆先制乃亨〇豆音羞胖普半反又音版夾古洽反食音嗣麕京倫反覆芳服反腍而甚反爓徐廉反亨普庚反
賔客喪紀共其脯腊凡乾肉之事醫師掌醫之政令聚毒藥以共醫事	毒藥藥之辛苦者藥之物恒多毒孟子曰若藥不瞑眩厥疾無瘳〇瞑眠見反眩玄見反
凡邦之有疾病者疕瘍者造焉則使醫分而治之	疕頭瘍亦謂秃也身傷曰瘍分之者醫各有能○疕匹婢反又芳鄙反瘍音羊造七報反
歲終則稽其醫事以制其食十全爲上十失一次之十失二次之十失三次之十失四爲下	食禄也全猶愈也以失四爲下者五則半矣或不治自愈○稽古兮反考也後皆放此
食醫掌和王之六食六飲六膳百羞百醬八珍之齊	和調也○六食音嗣下食齊同齊才細反下同
凡食齊眡春時	飯宜温〇眡音視
羹齊眡夏時	羹宜熱
醬齊眡秋時	醬宜涼
飲齊眡冬時	飲宜寒
凡和春多酸夏多苦秋多辛冬多鹹調以滑甘	各尙其時味而甘以成之猶水火金木之載於土內則曰棗栗飴蜜以甘之堇堇枌榆娩槁滫瀡以滑之○和胡卧反飴以之反堇音謹荁音桓娩音問槁苦老反滫思酒反瀡相蘂反
凡會膳食之宜牛宜稌羊宜黍豕宜稷犬宜粱鴈宜麥魚宜苽	會成也謂其味相成鄭司農云稌稉也爾雅曰稌稻苽彫胡也○稌音杜苽音孤稉音庚
凡君子之食恒放焉	放猶依也○放甫往反
疾醫掌養萬民之疾病四時皆有癘疾春時有痟首疾夏時有痒疥疾秋時有瘧寒疾冬時有嗽上氣疾	癘疾氣不和之疾痟酸削也首疾頭痛也嗽欬也上氣逆喘也五行傳曰六癘作見○痟音消痒以掌反疥音介嗽西豆反上時掌反欬苦代反喘昌兖反見賢遍反下同
以五味五穀五藥養其病	養猶治也病由氣勝負而生攻其贏養其不足者五味醯酒飴蜜薑鹽之屬五穀麻黍稷麥豆也五藥草木蟲石穀也其治合之齊則存乎神農子儀之術云○贏音盈後同合如字又音閤下同
以五氣五聲五色眡其死生	三者劇易之徵見於外者五氣五藏所出氣也肺氣熱心氣次之肝氣涼脾氣温腎氣寒五聲言語宮商角徵羽也五色面貌靑赤黃白黑也察其盈虚休玉吉凶可知審用此者莫若扁鵲倉公〇易以鼓反藏才浪反下及注同徵張里反王往況反扁蒲典反扁鵲魏桓侯時醫人倉公漢文帝時人
兩之以九竅之變參之以九藏之動	兩參之者以觀其死生之驗竅之變謂開閉非常陽竅七隂竅二藏之動謂脉至與不至正藏五又有胃旁胱大腸小腸脉之大候要在陽明寸口能專是者其唯秦和乎岐伯榆柎則兼彼數術者○竅苦弔反榆羊朱反柎音附岐伯榆柎皆黃帝時醫人
凡民之有疾病者分而治之死終則各書其所以而入于醫師	少者曰死老者曰終所以謂治之不愈之狀也醫師得以制其禄且爲後治之戒○少詩照反
瘍醫掌腫瘍潰瘍金瘍折瘍之祝藥劀殺之齊	腫瘍癰而上生創者潰瘍癰而含膿血者金瘍刃創也折瘍踠跌者祝當爲注讀如注病之注聲之誤也注謂附著藥劀刮去膿血殺謂以藥食其惡肉○折時設反祝之樹反劀音刮齊才細反創初良反踠於阮反跌待結反著豬略反去羌呂反
凡療瘍以五毒攻之	止病曰療攻治也五毒五藥之有毒者今醫方有五毒之藥作之合黃堥置石膽丹砂雄黃礜石慈石其中燒之三日三夜其煙上著以雞羽掃取之以注創惡肉破骨則盡出○堥音武又音無礜音豫著直略反
以五氣養之以五藥療之以五味節之	旣刮殺而攻盡其宿肉乃養之也五氣當爲五穀字之誤也節節成其藥之力○氣音穀
凡藥以酸養骨以辛養筋以鹹養脉以苦養氣以甘養肉以滑養竅	以類相養也酸木味木根立地中似骨辛金味金之纏合異物似筋鹹水味水之流行地中似脉苦火味火出入無形似氣甘土味土含載四者似肉滑滑石也凡諸滑物通利往來似竅
凡有瘍者受其藥焉獸醫掌療獸病療獸瘍	畜獸之疾病及瘍療問醫○畜許又反下同
凡療獸病灌而行之以節之以動其氣觀其所發而養之	療畜獸必灌行之者爲其病狀難知灌以緩之且强其氣也節趨聚之節也氣謂脉氣旣行之乃以脉視之以知所病○爲于僞反聚仕救反
凡療獸瘍灌而劀之以發其惡然後藥之養之食之	亦先攻之而後養之〇食音嗣
凡獸之有病者有瘍者使療之死則計其數以進退之酒正掌酒之政令以式灋授酒材	式法作酒之法式作酒旣有米麴之數又有功沽之巧月令曰乃命大酋秫稻必齊麴糵必時湛饎必潔水泉必香陶器必良火齊必得鄭司農云授酒材授酒人以其材○沽音古酋將由反秫音述齊才細反下同糵魚列反湛接廉反饎昌志反
凡爲公酒者亦如之	謂郷射飲酒以公事作酒者亦以式法及酒材授之使自釀之
辨五齊之名一曰泛齊二曰醴齊三曰盎齊四曰緹齊五曰沈齊	泛者成而滓浮泛泛然如今宜成醪矣醴猶體也成而汁滓相將如今恬酒矣盎猶翁也成而翁翁然葱白色如今酇白矣緹者成而紅赤如今下酒矣沈者成而滓沈如今造淸矣自醴以上尤濁縮酌者盎以下差淸其象類則然古之法式未可盡聞杜子春讀齊皆爲粢又禮器曰緹酒之用玄酒之尚玄謂齊者每有祭祀以度量節作之〇泛芳劒反盎烏浪反緹音體翁嗚動反下同酇在何反差初賣反
辨三酒之物一曰事酒二曰昔酒三曰淸酒	鄭司農云事酒有事而飲也昔酒無事而飲也清酒祭祀之酒玄謂事酒酌有事者之酒其酒則今之醳酒也昔酒今之酋久白酒所謂舊醳者也淸酒今中山冬釀接夏而成○醳音亦又音昔
辨四飲之物一曰淸二曰醫三曰漿四曰酏	淸謂醴之泲者醫內則所謂或以酏爲醴凡醴濁釀酏爲之則少淸矣醫之字從殹從酉省也漿今之酨漿也酏今之粥內則有黍酏酏飲粥稀者之淸也鄭司農說以內則曰飲重醴稻醴淸􁍧黍醴淸􁍧粱醴淸􁍧或以酏爲醴漿水醷后致飲于賔客之禮有醫酏糟糟音聲與􁍧相似醫與醷亦相似文字不同記之者各異耳此皆一物○醫於已反徐於計反酏以支反泲子禮反下同酨昨再反粥之六反􁍧音糟下同醷於紀反又音億
掌其厚薄之齊以共王之四飲三酒之饌及后世子之飲與其酒	后世子不言饌其饋食不必具設之五齊正用醴爲飲者取醴恬與酒味異也其餘四齊味皆似酒
凡祭祀以灋共五齊三酒以實八尊大祭三貳中祭再貳小祭壹貳皆有酌數唯齊酒不貳皆有器量	酌器所用注尊中者數量之多少未聞鄭司農云三貳三益副之也大祭天地中祭宗廟小祭五祀齊酒不貳爲尊者質不敢副益也杜子春云齊酒不貳謂五齊以祭不益也其三酒人所飲者益也弟子職曰周旋而貳唯嗛之視玄謂大祭者王服大裘衮冕所祭也中祭者王服鷩冕毳冕所祭也小祭者王服希冕玄冕所祭也三貳再貳一貳者謂就三酒之尊而益之也禮運曰玄酒在室醴醆在戶粢醍在堂澄酒在下澄酒是三酒也益之者以飲諸臣若今常滿尊也祭祀必用五齊者至敬不尙味而貴多品〇貳徐音二下同爲于僞反嗛苦簟反鷩必列反毳充芮反希張里反醆側産反粢才計反醍音體飲於鴆反
共賔客之禮酒共后之致飲于賔客之禮醫酏糟皆使其士奉之	禮酒王所致酒也王致酒后致飲夫婦之義糟醫酏不泲者泲曰淸不泲曰糟后致飲無醴醫酏不淸者與王同體屈也亦因以少爲貴士謂酒人漿人奄士
凡王之燕飲酒共其計酒正奉之	共其計者獻酬多少度當足也故書酒正無酒字鄭司農云正奉之酒正奉之也○度徒洛反
凡饗士庶子饗耆老孤子皆共其酒無酌數	要以醉爲度
掌酒之賜頒皆有灋以行之	法尊卑之差
凡有秩酒者以書契授之	鄭司農云有秩酒者給事中予之酒秩常也常受酒者國語曰至于今秩之玄謂所秩者謂考臣王制曰七十不俟朝八十月吿存九十日有秩
酒正之出日入其成月入其要小宰聽之	出謂授酒材及用酒之多少也受用酒者日言其計於酒正酒正月盡言於小宰
歲終則會唯王及后之飲酒不會以酒式誅賞	誅賞作酒之善惡者
酒人掌爲五齊三酒祭祀則共奉之以役世婦	世婦謂宮卿之官掌女宫之宿戒及祭祀比其具酒人共酒因留與其奚爲世婦役亦官聮
共賔客之禮酒飲酒而奉之	酒正使之也禮酒饗燕之酒飲酒食之酒此謂給賔客之稍王不親饗燕不親食而使人各以其爵以酬幣侑幣致之則從而以酒往○親食音嗣
凡事共酒而入于酒府	入于酒正之府者是王燕飲之酒酒正當奉之
凡祭祀共酒以往	不言奉小祭祀
賔客之陳酒亦如之	謂若歸饔餼之酒亦自有奉之者以酒從往
漿人掌共王之六飲水漿醴涼醫酏入于酒府	王之六飲亦酒正當奉之醴醴淸也鄭司農云涼以水和酒也玄謂涼今寒粥若糗飯雜水也酒正不辨水涼者無厚薄之齊〇糗丘酉反又昌紹反
共賔客之稍禮	稍禮非飱饔之禮留閒王稍所給賔客者漿人所給亦六飲而巳○閒如字又音澗
共夫人致飲于賔客之禮淸醴醫酏糟而奉之	亦酒正使之三物有淸有糟夫人不體王得備之禮飲醴用柶者糟也不用柶者淸也○柶音四
凡飲共之	謂非食時
凌人掌冰正歲十有二月令斬冰三其凌	正歲季冬火星中大寒冰方盛之時春秋傳曰火星中而寒暑退凌冰室也三之者爲消釋度也故書正爲政鄭司農云掌冰政主藏冰之政也杜子春讀掌冰爲主冰也政當爲正正謂夏正三其凌三倍其冰
春始治鑑	鑑如甀大口以盛冰置食物于中以禦温氣春而始治之爲二月將獻羔而啓冰○鑑胡暫反甀直僞反盛音成爲于僞反
凡外內饔之膳羞鑑焉凡酒漿之酒醴亦如之	酒醴見温氣亦失味酒漿酒人漿人也
祭祀共冰鑑賔客共冰	不以鑑往嫌使停膳羞
大喪共夷槃冰	夷之言尸也實冰于夷槃中置之尸牀之下所以寒尸尸之槃曰夷槃牀曰夷牀衾曰夷衾移尸曰夷于堂皆依尸而爲言者也漢禮器制度大槃廣八尺長丈二尺深三尺漆赤中○廣光曠反長直亮反深尸鴆反漆赤中用朱漆其中
夏頒冰掌事	暑氣盛王以冰頒賜則主爲之春秋傳曰古者日在北陸而藏冰西陸朝覿而出之○覿直歷反
秋刷	刷淸也鄭司農云刷除冰室當更內新冰玄謂秋涼冰不用可以淸除其室〇刷所劣反淸如字又才政反
籩人掌四籩之實	籩竹器如豆者其容實皆四升
朝事之籩其實麷蕡白黑形鹽膴鮑魚鱐	蕡枲實也鄭司農云朝事謂淸朝未食先進寒具口實之籩熬麥曰䵄麻曰蕡稻曰白黍曰黑築鹽以爲虎形謂之形鹽故春秋傳曰鹽虎形玄謂以司尊彞之職參之朝事謂祭宗廟薦血腥之事形鹽鹽之似虎者膴䐑生魚爲大臠鮑者於􁍨室中糗乾之出於江淮也鱐者析乾之出東海王者備物近者腥之逺者乾之因其宜也今河閒以北煑穜麥賣之名曰逢燕人膾魚方寸切其腴以啗所貴○麷芳弓反又芳勇反蕡符云反又蒲悶反膴火呉反鱐所求反枲思里反䐑章涉反又直輒反􁍨皮逼反穜直龍反又音童
饋食之籩其實棗㮚桃乾䕩榛實	饋食薦孰也今吉禮存者特牲少牢諸侯之大夫士祭禮也不祼不薦血腥而自薦孰始是以皆云饋食之禮乾䕩乾梅也有桃諸梅諸是其乾者榛似栗而小〇䕩音老又力到反榛側巾反祼古亂反
加籩之實蔆芡㮚脯蔆芡㮚脯	加籩謂尸旣食后亞獻尸所加之籩重言之者以四物爲八籩蔆芰也芡雞頭也栗與饋食同鄭司農云蔆芡脯脩〇蔆音陵芡音儉㮚古栗字芰其寄反
羞籩之實糗餌粉餈	羞籩謂若少牢主人酬尸宰夫羞房中之羞于尸侑主人主婦皆右之者故書餈作茨鄭司農云糗熬大豆與米也粉豆屑也茨字或作餈謂乾餌餅之也玄謂此二物皆粉稻米黍米所爲也合蒸曰餌餅之曰餈糗者擣粉熬大豆爲餌餈之黏著以粉之耳餌言糗餈言粉互相足○餌而志反餈昨資反爲餌于僞反下同著直略反
凡祭祀共其籩薦羞之實	薦羞皆進也未食未飲曰薦旣食旣飲曰羞
喪事及賔客之事共其薦籩羞籩	喪事之籩謂殷奠時
爲王及后世子共其內羞	於其飲食以共房中之羞
凡籩事掌之醢人掌四豆之實朝事之豆其實韭菹醓醢昌本麋臡菁菹鹿臡茆菹麋臡	醓肉汁也昌本昌蒲根切之四寸爲菹三臡亦醢也作醢及臡者必先膊乾其肉乃後莝之雜以粱麴及鹽漬以美酒塗置甀中百日則成矣鄭司農云麋臡麋骭髓醢或曰麋臡醬也有骨爲臡無骨爲醢菁菹韭菹鄭大夫讀茆爲茅茅菹茅初生或曰茆水草杜子春讀茆爲卯玄謂菁蔓菁也茆鳧葵也凡菹醢皆以氣味相成其狀未聞〇韭音久菹莊魚反醓吐感反或昌審反臡乃兮反菁作盈反茆音卯麇京倫反膊普博反骭戶諫反
饋食之豆其實葵菹蠃醢脾析蠯醢蜃蚳醢豚拍魚醢	蠃螔蝓蜃大蛤蚳蛾子鄭司農云脾析牛百葉也蠯蛤也鄭大夫杜子春皆以拍爲膊謂脅也或曰豚拍肩也今河閒名豚脅聲如鍛鎛○蠃力禾反脾婢支反析星歷反蠯蒲佳反徐薄雞反蜃市軫反拍音搏螔音移蝓音榆又音由蛾魚綺反膊音博下鎛同
加豆之實芹菹兔醢深蒲醓醢箈菹鴈醢筍菹魚醢	芹楚葵也鄭司農云深蒲蒲蒻入水深故曰深蒲或曰深蒲桑耳醓醢肉醬也箈水中魚衣故書鴈或爲鶉杜子春云當爲鴈玄謂深蒲蒲始生水中子箈箭萌筍竹萌○芹音勤又音謹箈音迨又秃改反又徒來反筍息尹反蒻音若
羞豆之實酏食糝食	鄭司農云酏食以酒酏爲餅糝食菜餗蒸玄謂酏􁉸也內則曰取稻米舉糔溲之小切狼臅膏以與稻米爲􁉸又曰糝取牛羊豕之肉三如一小切之與稻米稻米二肉一合以爲餌煎之○食音嗣下同糝素感反餗音速􁉸之然反糔思柳反又相早反溲所柳反臅昌蜀反
凡祭祀共薦羞之豆實賔客喪紀亦如之爲王及后世子共其內羞王舉則共醢六十罋以五齊七醢七菹三臡實之	齊當爲齏五齏昌本脾析蜃豚拍深蒲也七醢醓蠃蠯蚳魚兔鴈醢七菹韭菁茆葵芹箈筍菹三臡麋鹿麋臡也凡醯醬所和細切爲齏全物若䐑爲菹少儀曰麋鹿爲菹野豕爲軒皆䐑而不切麋爲辟雞免爲宛脾皆䐑而切之切葱若薤實之醯以柔之由此言之則齏菹之稱菜肉通○爲于僞反齊子西反下同又才細反䐑直輒反軒音獻皆䐑之涉反下同辟必亦反又音檗宛於阮反又於月反稱尺證反
賔客之禮共醢五十罋	致饔餼時
凡事共醢醯人掌共五齊七菹凡醯物以共祭祀之齊菹凡醯醬之物賔客亦如之	齊菹醬屬醯人者皆須醯成味○齊子兮反下同
王舉則共齊菹醯物六十罋共后及世子之醬齊菹賔客之禮共醯五十罋凡事共醯鹽人掌鹽之政令以共百事之鹽	政令謂受入敎所處置求者所當得
祭祀共其苦鹽散鹽	杜子春讀苦爲盬謂出鹽直用不湅治鄭司農云散鹽湅治者玄謂散鹽䰞水爲鹽〇苦音盬散悉但反下同湅音練下同䰞音煑
賔客共其形鹽散鹽	形鹽鹽之似虎形
王之膳羞共飴鹽后及世子亦如之	飴鹽鹽之恬者今戎鹽有焉
凡齊事䰞盬以待戒令	齊事和五味之事鬻盬湅治之○齊音劑
幂人掌共巾幂	共巾可以覆物〇幂莫歷反
祭祀以䟽布巾幂八尊	以䟽布者天地之神尙質
以畫布巾幂六彞	宗廟可以文畫者畫其雲氣與〇與音餘
凡王巾皆黼	四飲三酒皆畫黼周尙武其用文德則黻可○黼音甫
宮人掌王之六寢之脩	六寢者路寢一小寢五玉藻曰朝辨色始入君日出而視朝退適路寢聽政使人視大夫大夫退然後適小寢釋服是路寢以治事小寢以時燕息焉春秋書魯莊公薨于路寢僖公薨于小寢是則人君非一寢明矣
爲其井匽除其不蠲去其惡臭	井漏井所以受水潦蠲猶潔也詩云吉蠲爲饎鄭司農云匽路廁也玄謂匽豬謂霤下之池受畜水而流之者〇匽於建反又音偃蠲音圭又古玄反去起呂反饎尺志反霤力救反畜勑六反
共王之沐浴	沐浴所以自潔淸○淸才性反
凡寢中之事埽除執燭共鑪炭凡勞事	勞事勞䙝之事
四方之舍事亦如之	從王適四方及會同所舍
掌舍掌王之會同之舍設梐枑再重	故書枑爲拒鄭司農云梐榱梐也拒受居溜水涑槖者也杜子春讀爲梐枑梐枑謂行馬玄謂行馬再重者以周衞有外內列○梐步禮反枑戶故反重直龍反下同拒音矩又胡故反榱音衰居音據涑音漱槖音妬
設車宮轅門	謂王行止宿阻險之處備非常次車以爲藩則仰車以其轅表門○藩方元反
爲壇壝宮棘門	謂王行止宿平地築
役祭祀共其帷幕幄帟綬	共之者掌次當以張
大喪共帷幕帟綬	爲賔客飾也帷以帷堂或與幕張之於庭帟在柩上
三公及卿大夫之喪共其帟	唯士無帟王有惠則賜之檀弓曰君於士有賜帟
掌次掌王次之灋以待張事	法大小丈尺〇張音帳又如字下張事同
王大旅上帝則張氈案設皇邸	太旅上帝祭天於圎丘國有故而祭亦曰旅此以旅見祀也張氈案以氈爲牀於幄中鄭司農云皇羽覆上邸後版也玄謂後版屏風與染羽象鳳皇羽色以爲之○邸當禮反
朝日祀五帝則張大次小次設重帟重案合諸侯亦如之	朝日春分拜日於東門之外祀五帝於四郊次謂幄也大幄初往所止居也小幄旣接祭退俟之處祭義曰周人祭日以朝及闇雖有强力孰能支之是以退俟與諸臣代有事焉合諸侯於壇王亦以時休息重帟複帟重案牀重席也鄭司農云五帝五色之帝○朝直遥反重直龍反下同
師田則張幕設重帟重案	不張幄者於是臨誓衆王或廻顧占察
諸侯朝覲會同則張大次小次	大次亦初往所止居小次即宮待事之處
師田則張幕設案	鄭司農云師田謂諸侯相與師田玄謂此掌次張之諸侯從王而師田者
孤卿有邦事則張幕設案	有邦事謂以事從王若以王命岀也孤王之孤三人副三公論道者不言公公如諸侯禮從王祭祀合諸侯張大次小次師田亦張幕設案
凡喪王則張帟王重諸侯再重孤卿大夫不重	張帟柩上承塵
凡祭祀張其旅幕張尸次	旅衆也公卿以下即位所祭祀之門外以待事爲之張大幕尸則有幄鄭司農云尸次祭祀之尸所居更衣帳○爲于僞反
射則張耦次	耦倶升射者次在洗東大射曰遂命三耦取弓矢于次
掌凡邦之張事大府掌九貢九賦九功之貳以受其貨賄之入頒其貨于受藏之府頒其賄于受用之府	九功謂九職也受藏之府若內府也受用之府若職內也凡貨賄皆藏以給用耳良者以給王之用其餘以給國之用或言受藏或言受用又雜言貨賄皆互文〇藏才浪反注同
凡官府都鄙之吏及執事者受財用焉凡頒財以式灋授之關市之賦以待王之膳服邦中之賦以待賔客四郊之賦以待稍秣家削之賦以待匪頒邦甸之賦以待工事邦縣之賦以待幣帛邦都之賦以待祭祀山澤之賦以待喪紀幣餘之賦以待賜予	待猶給也此九賦之財給九式者膳服即羞服也稍秣即芻秣也謂之稍稍用之物也喪紀即喪荒也賜予即好用也鄭司農云幣餘使者有餘來還也玄謂幣餘占賣國之斥幣○秣音末好呼報反下同使色吏反
凡邦國之貢以待弔用	此九貢之財所給也給弔用給凶禮之五事
凡萬民之貢以充府庫	此九職之財充猶足
凡式貢之餘財以共玩好之用	謂先給九式及弔用足府庫而有餘財乃可以共玩好明玩好非治國之用言式言貢互文
凡邦之賦用取具焉	賦用用賦
歲終則以貨賄之入出會之玉府掌王之金玉玩好兵器凡良貨賄之藏	良善也此物皆式貢之餘財所作其不良又有受而藏之者○好呼報反及內府皆同藏才浪反
共王之服玉佩玉珠玉	佩玉者王之所帶者玉藻曰君子於玉比德焉天子佩白玉而玄組綬詩傳曰佩玉上有葱衡下有雙璜衝牙蠙珠以納其閒鄭司農云服玉冠飾十二玉○蠙薄田反
王齊則共食玉	玉是陽精之純者食之以禦水氣鄭司農云王齊當食玉屑
大喪共含玉復衣裳角枕角柶	角枕以枕尸鄭司農云復招魂也衣裳生時服招魂復魄于太廟至四郊角柶角匕也以楔齒士喪禮曰楔齒用角柶楔齒者令可飯含玄謂復於四郊以綏○含戶暗反枕尸之鴆反楔先結反飯扶晩反
掌王之燕衣服衽席牀笫凡䙝器	燕衣服者巾絮寢衣袍襗之屬皆良貨賄所成笫簀也鄭司農云衽席單席也䙝器淸器虎子之屬○衽而甚反笫側美反檡音澤
若合諸侯則共珠槃玉敦	敦槃類珠玉以爲飾古者以槃盛血以敦盛食合諸侯者必割牛耳取其血㰱之以盟珠槃以盛牛耳尸盟者執之故書珠爲夷鄭司農云夷槃或爲珠槃玉敦㰱血玉器○敦音對又丁雷反盛音成下同㰱色洽反
凡王之獻金玉兵器文織良貨賄之物受而藏之	謂百工爲王所作可以獻遺諸侯古者致物於人尊之則曰獻通行曰饋春秋曰齊侯來獻戎捷尊魯也文織畫及繡錦○織音志又如字爲于僞反遺唯季反下同
凡王之好賜共其貨賄內府掌受九貢九賦九功之貨賄良兵良器以待邦之大用	大用朝覲之班賜
凡四方之幣獻之金玉齒革兵器凡良貨賄入焉	諸侯朝聘所獻國珍
凡適四方使者共其所受之物而奉之	王所以遺諸侯者○使所吏反
凡王及冢宰之好賜予則共之	冢宰待四方賔客之小治或有所善亦賜予之
外府掌邦布之入出以共百物而待邦之用凡有灋者	布泉也布讀爲宣布之布其藏曰泉其行曰布取名於水泉其流行無不徧入出謂受之復出之共百物者或作之或買之待猶給也有法百官之公用也泉始蓋一品周景王鑄大泉而有二品後數變易不復識本制至漢唯有五銖久行王莽改貨而異作泉布多至十品今存於民閒多者有貨布大泉貨泉貨布長二寸五分廣寸首長八分有竒廣八分其圜好徑二分半足枝長八分其右文曰貨左文曰布重二十五銖直貨泉二十五大泉徑一寸二分重十二銖文曰大泉直十五貨泉貨泉徑一寸重五銖右文曰貨左曰泉直一也○復扶又反又音服竒紀宜反枝如字
共王及后世子之衣服之用凡祭祀賔客喪紀會同軍旅共其財用之幣齎賜予之財用	齎行道之財用也聘禮曰問幾月之齎鄭司農云齎或爲資今禮家定齎作資玄謂齎資同耳其字以齊次爲聲從貝變易古字亦多或〇齎音咨幾舉豈反
凡邦之小用皆受焉	皆來受
歲終則會唯王及后之服不會司會掌邦之六典八灋八則之貳以逆邦國都鄙官府之治	逆受而鉤考之○會古外反下同
以九貢之灋致邦國之財用以九賦之灋令田野之財用以九功之灋令民職之財用以九式之灋均節邦之財用掌國之官府郊野縣都之百物財用凡在書契版圖者之貳以逆羣吏之治而聽其會計	郊四郊去國百里野甸稍也甸去國二百里稍三百里縣四百里都五百里書謂簿書契其最凡也版戶籍也圖土地形象田地廣狹
以參互攷日成以月要攷月成以歲會攷歲成	參互謂司書之要貳與職內之入職歲之出故書互爲巨杜子春讀爲參互
以周知四國之治以詔王及冢宰廢置	周猶徧也言四國者本逆邦國之治亦鉤考以吿
司書掌邦之六典八灋八則九職九正九事邦中之版土地之圖以周知入出百物以敘其財受其幣使入于職幣	九正謂九賦九貢正稅也九事謂九式變言之者重其職明本而掌之非徒相副貳也敘猶比次也謂鉤考其財幣所給及其餘見爲之簿書故書受爲授鄭司農云授當爲受謂受財幣之簿書也玄謂亦受録其餘幣而爲之簿書使之入于職幣幣物當以時用之久藏將朽蠧○正音征比毗志反見賢遍反下同
凡上之用財用必攷于司會	上謂王與冢宰王雖不會亦當知多少而闕之司會以九式均節邦之財用
三歲則大計羣吏之治以知民之財器械之數以知田野夫家六畜之數以知山林川澤之數以逆羣吏之徵令	械猶兵也逆受而鉤考之山林川澤童枯則不稅○械戶戒反畜許又反
凡稅斂掌事者受灋焉及事成則入要貳焉	法猶數也應當稅者之數成猶畢也○斂力驗反
凡邦治攷焉	考其法於司書
職內掌邦之賦入辨其財用之物而執其緫以貳官府都鄙之財入之數以逆邦國之賦用	辨財用之物處之使種類相從緫謂簿書之種別與大凡官府之有財入若關市之屬○種章勇反
凡受財者受其貳令而書之	受財受於職內以給公用者貳令者謂若今御史所寫下本奏王所可者書之若言某月某日某甲詔書出某物若干給某官某事
及會以逆職歲與官府財用之岀	亦參互鉤考之
而敘其財以待邦之移用	亦鉤考今藏中餘見爲之簿移用謂轉運給他○藏才浪反
職歲掌邦之賦出以貳官府都鄙之財出賜之數以待會計而攷之	以貳者亦如職內書其貳令而編存之○編必綿反
凡官府都鄙羣吏之岀財用受式灋于職歲	百官之公用式法多少職歲掌出之舊用事存焉
凡上之賜予以敘與職幣授之	敘受賜者之尊卑
及會以式灋贊逆會	助司會鉤考羣吏之計
職幣掌式灋以斂官府都鄙與凡用邦財者之幣	幣謂給公用之餘凡用邦財者謂軍旅
振掌事者之餘財	振猶抍也檢也掌事謂以王命有所作爲先言斂幣後言振財互文〇抍音拯
皆辨其物而奠其録以書楬之以詔上之小用賜予	奠定也故書録爲禄杜子春云禄當爲録定其録籍鄭司農云楬之若今時爲書以著其幣○楬其列反著直略反又張恕反
歲終則會其岀凡邦之會事以式灋贊之司裘掌爲大裘以共王祀天之服	鄭司農云大裘黑羔裘服以祀天示質
中秋獻良裘王乃行羽物	良善也中秋鳥獸㲝毨因其良時而用之鄭司農云良裘王所服也行羽物以羽物飛鳥賜羣吏玄謂良裘玉藻所謂黼裘與此羽物小鳥鶉雀之屬鷹所擊者中秋鳩化爲鷹中春鷹化爲鳩順其始殺與其將止而大班羽物○中音仲㲝音毛毨先典反與音餘
季秋獻功裘以待頒賜	功裘人功微麤謂狐靑麛裘之屬鄭司農云功裘卿大夫所服○麛音迷
王大射則共虎侯熊侯豹侯設其鵠諸侯則共熊侯豹侯卿大夫則共麋侯皆設其鵠	大射者爲祭祀射王將有郊廟之事以射擇諸侯及羣臣與邦國所貢之士可以與祭者射者可以觀德行其容體比於禮其節比於樂而中多者得與於祭諸侯謂三公及王子弟封於畿內者卿大夫亦皆有采地焉其將祀其先祖亦與羣臣射以擇之凡大射各於其射宮侯者其所射也以虎熊豹麋之皮飾其側又方制之以爲􁅲謂之鵠著于侯中所謂皮侯王之大射虎侯王所自射也熊侯諸侯所射豹侯卿大夫以下所射諸侯之大射熊侯諸侯所自射豹侯羣臣所射卿大夫之大射麋侯君臣共射焉凡此侯道虎九十弓熊七十弓豹麋五十弓列國之諸侯大射大侯亦九十參七十干五十逺尊得伸可同耳所射正謂之侯者天子中之則能服諸侯諸侯以下中之則得爲諸侯鄭司農云鵠鵠毛也方十尺曰侯四尺曰鵠二尺曰正四寸曰質玄謂侯中之大小取數於侯道郷射記曰弓二寸以爲侯中則九十弓者侯中廣丈八尺七十弓者侯中廣丈四尺五十弓者侯中廣一丈尊卑異等此數明矣考工記曰梓人爲侯廣與崇方參分其廣而鵠居一焉然則侯中丈八尺者鵠方六尺侯中丈四尺者鵠方四尺六寸大半寸侯中一丈者鵠方三尺三寸少半寸謂之鵠者取名於鳱鵠鳱鵠小鳥而難中是以中之爲儁亦取鵠之言較較者直也射所以直巳志用虎熊豹麋之皮示服猛討迷惑者射者大禮故取義衆也士不大射士無臣祭無所擇故書諸侯則共熊侯虎侯杜子春云虎當爲豹〇鵠古毒反爲祭于僞反以與音預下得與同比毗志反下同而中下仲反下同所射食亦反下皆同􁅲諸允反著直略反參素感反干魚旰反又魚澗反逺于萬反正音征下同鳱音干
大喪廞裘飾皮車	皮車遣車之革路故書廞爲淫鄭司農云淫裘陳裘也玄謂廞興也若詩之興謂象似而作之凡爲神之偶衣物必沽而小耳○廞許金反遣弃戰反興虚譍反下同○
凡邦之皮事掌之歲終則會唯王之裘與其皮事不會掌皮掌秋斂皮冬斂革春獻之	皮革踰歲乾久乃可用獻之獻其良者於王以入司裘給王用
遂以式灋頒皮革于百工	式法作物所用多少故事
共其毳毛爲氈以待邦事	當用氈則共之毳毛毛細縟者○毳尺銳反縟音辱
歲終則會其財齎	財斂財本數及餘見者齎所給予人以物曰齎今時詔書或曰齎計吏鄭司農云齎或爲資○見賢遍反
內宰掌書版圖之灋以治王內之政令均其稍食分其人民以居之	版謂宮中閽寺之屬及其子弟録籍也圖王及后世子之宮中吏官府之形象也政令謂施閽寺者稍食吏禄稟也人民吏子弟分之使衆者就寡均宿衞○
以隂禮敎六宮	鄭司農云隂禮婦人之禮六宮後五前一王之妃百二十人后一人夫人三人嬪九人世婦二十七人女御八十一人玄謂六宮謂后也婦人稱寢曰宮宮隱蔽之言后象王立六宮而居之亦正寢一燕寢五教者不敢斥言之謂之六宮若今稱皇后爲中宮矣昏禮母戒女曰夙夜母違宮事○
以隂禮敎九嬪	敎以婦人之禮不言敎夫人世婦者舉中省文
以婦職之灋敎九御使各有屬以作二事正其服禁其竒衺展其功緒	婦職謂織紝組紃縫線之事九御女御也九九而御于王因以號焉使之九九爲屬同時御又同事也正其服止踰侈竒衺若今媚道展猶録也緒業也故書二爲三杜子春云當爲二二事謂絲枲之事○竒紀宜反衺似嗟反紝女金反組音祖紃似倫反
大祭祀后祼獻則贊瑶爵亦如之	謂祭宗廟王旣祼而出迎牲后乃從後祼也祭統曰君執圭瓚祼尸大宗執璋瓚亞祼此大宗亞祼謂夫人不與而攝耳獻謂王薦腥薦孰后亦從後獻也瑶爵謂尸卒食王旣酳尸后亞獻之其爵以瑶爲飾〇祼古亂反不與音預酳士靳反又音胤
正后之服位而詔其禮樂之儀	薦徹之禮當與樂相應位謂房中戶
度量淳制祭之以隂禮	市朝者君所以建國也建國者必面朝後市王立朝而后立市隂陽相成之義次思次也敘介次也陳猶處也度丈尺也量豆區之屬鄭司農云佐后立市者始立市后立之也祭之以隂禮者市中之社先后所立社也故書淳爲敦杜子春讀敦爲純純謂幅廣也制謂匹長玄謂純制天子巡守禮所云制幣丈八尺純四􁆓與隂禮婦人之祭禮〇淳諸允反又音純純諸允反下同􁆓音紙與音餘
中春詔后帥外內命婦始𧖟于北郊以爲祭服	𧖟于北郊婦人以純隂爲尊郊必有公桑𧖟室焉○中音仲
歲終則會內人之稍食稽其功事	內人主謂九御
佐后而受獻功者比其小大與其麤良而賞罰之	獻功者九御之屬鄭司農云烝而獻功玄謂典婦功曰及秋獻功
會內宮之財用	計夫人以下所用財
正歲均其稍食施其功事憲禁令于王之北宮而糾其守	均猶調度也施猶賦也北宮后之六宮謂之北宮者繫于王言之明用王之禁令令之守宿衞者○調徒弔反度待洛反或如字
上春詔王后帥六宮之人而生穜稑之種而獻之于王	六宮之人夫人以下分居后之六宫者古者使后宮藏種以其有傳類蕃孳之祥必生而獻之示能育之使不傷敗且以佐王耕事共禘郊也鄭司農云先種後孰謂之穜後種先孰謂之稑王當以耕種于藉田玄謂詩云黍稷穜稑是也夫人以下分居后之六宮者毎宮九嬪一人世婦三人女御九人其餘九嬪三人世婦九人女御二十七人從后唯其所燕息焉從后者五日而沐浴其次又上十五日而徧云夫人如三公從容論婦禮○穜直龍反稑音六種章勇反注藏種同蕃音煩孳音玆
內小臣掌王后之命正其服位	命謂使令所爲或言王后或言后通耳
后出入則前驅	道之
若有祭祀賔客喪紀則擯詔后之禮事相九嬪之禮事正內人之禮事徹后之俎	擯爲后傳辭有所求爲詔相正者異尊卑也俎謂后受尸之爵飲于房中之俎〇相息亮反爲后于僞反
后有好事于四方則使往有好令於卿大夫則亦如之	后於其族親所善者使往問遺之○好呼報反下同遺唯季反
掌王之隂事隂令	隂事羣妃御見之事若今掖庭令晝漏不盡八刻白録所記推當御見者隂令王所求爲於北宮○見賢遍反
閽人掌守王宮之中門之禁	中門於外內爲中若今宮闕門鄭司農云王有五門外曰皐門二曰雉門三曰庫門四曰應門五曰路門路門一曰畢門玄謂雉門三門也春秋傳曰雉門災及兩觀○觀古亂反
喪服凶器不入宮濳服賊器不入宮竒服怪民不入宮	喪服衰絰也凶器明器也濳服若衷甲者賊器盜賊之任器兵物皆有刻識竒服衣非常春秋傳曰尨竒無常怪民狂易○衰音崔識式志反尨亡江反易以豉反
凡內人公器賔客無帥則幾其出入	三者之出入當須使者符節乃行鄭司農云公器將持公家器出入者幾謂無將帥引之者則苛其岀入○帥色類反苛呼河反又音何
以時啓閉	時漏盡
凡外內命夫命婦出入則爲之闢	辟行人使無干也內命夫卿大夫士之在官中者○爲于僞反闢婢亦反避也
掌埽門庭	門庭門相當之地○埽素報反
大祭祀喪紀之事設門燎蹕宮門廟門	燎地燭也蹕止行者廟在中門之外○燎力召反
凡賔客亦如之寺人掌王之內人及女宮之戒令相道其出入之事而糾之	內人女御也女宮刑女之在宮中者糾猶割察也○相息亮反道徒報反後同
若有喪紀賔客祭祀之事則帥女宮而致於有司	有司謂宮卿世婦
佐世婦治禮事	世婦二十七世婦
掌內人之禁令凡內人弔臨于外則帥而往立于其前而詔相之	從世婦所弔若哭其族親立其前者賤也賤而必詔相之者出入於王宮不可以闕於禮○臨良鴆反後同
內豎掌內外之通令凡小事	內后六宮外卿大夫也使童豎通王內外之命給小事者以其無與爲禮出入便疾內外以大事聞王則俟朝而自復〇便婢面反
若有祭祀賔客喪紀之事則爲內人蹕	內人從世婦有事於廟者內豎爲六宮蹕者以其掌內小事〇爲于僞反
王后之喪遷于宮中則前蹕及葬執䙝器以從遣車	喪遷者將葬朝于廟䙝器振飾頮沐之器〇遣棄戰反後遣車放此頮呼內反
九嬪掌婦學之灋以敎九御婦德婦言婦容婦功各帥其屬而以時御敘于王所	婦德謂貞順婦言謂辭令婦容謂婉娩婦功謂絲枲自九嬪以下九九而御於王所九嬪者旣習於四事又備於從人之道是以敎女御也敎各帥其屬者使亦九九相與從於王所息之燕寢御猶進也勸也進勸王息亦相次敘凡羣妃御見之法月與后妃其象也卑者宜先尊者宜後女御八十一人當九夕世婦二十七人當三夕九嬪九人當一夕三夫人當一夕后當一夕亦十五日而徧云自望後反之孔子云日者天之明月者地之理隂契制故月上屬爲天使婦從夫放月紀○婉於阮反娩音晚月上時掌反放方往反
凡祭祀贊玉齍贊后薦徹豆籩	玉齍玉敦受黍稷器后進之而不徹故書玉爲王杜子春云爲玉〇齍音咨又祖稽反敦音對
若有賔客則從后	當贊后事
大喪帥敘哭者亦如之	亦從后帥猶道也后哭衆之次敘者乃哭
世婦掌祭祀賔客喪紀之事帥女宮而濯摡爲齍盛	摡拭也爲猶差擇○摡古愛反
及祭之日涖陳女宮之具凡內羞之物	涖臨也內羞房中之羞〇涖音利
掌弔臨于卿大夫之喪	王使往弔
女御掌御敘于王之燕寢	言掌御敘防上之專妬者于王之燕寢則王不就后宮息
以歲時獻功事	絲枲成功之事
凡祭祀贊世婦	助其帥涖女宮
大喪掌沐浴	王及后之喪
后之喪持翣	翣棺飾也持而從柩車〇翣所甲反
從世婦而弔于卿大夫之喪	從之數蓋如使者之介云○使所吏反
女祝掌王后之內祭祀凡內禱祠之事	內祭祀六宮之中竈門戶禱疾病求瘳也祠報福〇禱丁考反
掌以時招梗禬禳之事以除疾殃	鄭大夫讀梗爲亢謂招善而亢惡去之杜子春讀梗爲更玄謂梗禦未至也除災害曰禬禬猶刮去也郤變異曰禳禳攘也四禮唯禳其遺象今存○梗古猛反鄭音亢禬古外反又戶外反禳如羊反去起吕反下同
女史掌王后之禮職掌內治之貳以詔后治內政	內治之法本在內宰書而貳之
逆內宮	鉤考六宮之計
書內令	后之令
凡后之事以禮從	亦如大史之從於王
典婦功掌婦式之灋以授嬪婦及內人女功之事齎	婦式婦人事之模範法其用財舊數嬪婦九嬪世婦言及以殊之者容國中婦人賢善工於事者事齎謂以女功之事來取絲枲故書齎爲資杜子春讀爲資鄭司農云內人謂女御女功事資謂女功絲枲之事○齎音咨
凡授嬪婦功及秋獻功辨其苦良比其小大而賈之物書而楬之	授當爲受聲之誤也國中嬪婦所作成即送之不須獻功時賈之者物不正齊當以泉計通功鄭司農苦讀爲盬謂分別其縑帛與布紵之麤細皆比方其大小書其賈數而著其物若今時題署物○授音受苦音古賈音嫁楬其列反别彼列反紵音佇著直略反
以共王及后之用頒之于內府典絲掌絲入而辨其物以其賈楬之	絲入謂九職之嬪婦所貢絲
掌其藏與其出以待興功之時	絲之貢少藏之出之可同官也時者若温煖宜縑帛淸涼宜文繡
頒絲于外內工皆以物授之	外工外嬪婦也內工女御
凡上之賜予亦如之	王以絲物賜人
及獻功則受良功而藏之辨其物而書其數以待有司之政令上之賜予	良當爲苦字之誤受其麤盬之功以給有司之公用其良功者典婦功受之以共王及后之用鄭司農云良功絲功縑帛○良音古
凡祭祀共黼畫組就之物	以給衣服冕旒及依盥巾之屬白與黑謂之黼采色一成曰就○依於豈反盥音管
喪紀共其絲纊組文之物	以給線縷著盱口綦握之屬靑與赤謂之文○纊音曠又古曠反著直略反下同盱香于反綦音其又音忌握烏學反
凡飾邦器者受文織絲組焉	謂茵席屏風之屬○織音志
歲終則各以其物會之	種别爲計鄭司農云各以其所飾之物計會傅著之○會古外反又戶外反傳音附
典枲掌布緦縷紵之麻草之物以待時頒功而授齎	緦十五升布抽其半者白而細䟽曰紵雜言此數物者以著其類衆多草葛䔛之屬故書齎作資○䔛苦迥反
及獻功受苦功以其賈楬而藏之以待時頒	其良功亦入於典婦功以共王及后之用鄭司農云苦功謂麻功布紵○苦音古
頒衣服授之賜予亦如之	授之授受頒者帛言待有司之政今布言班衣服互文
歲終則各以其物會之內司服掌王后之六服褘衣揄狄闕狄鞠衣展衣縁衣素沙	鄭司農云褘衣畫衣也祭統曰君卷冕立于阼夫人副禕立于東房揄狄闕狄畫羽飾展衣白衣也喪大記曰復者朝服君以卷夫人以屈狄世婦以襢衣屈者音聲與闕相似襢與展相似皆婦人之服鞠衣黃衣也素沙赤衣也玄謂狄當爲翟翟雉名伊雒而南素質五色皆備成章曰翬江淮而南靑質五色皆備成章曰摇王后之服刻繒爲之形而采畫之綴於衣以爲文章禕衣畫翬者揄翟畫揺者闕翟刻而不畫此三者皆祭服從王祭先王則服褘衣祭先公則服揄翟祭羣小祀則服闕翟今世有圭衣者蓋三翟之遺俗鞠衣黃桑服也色如鞠塵象桑葉始生月令三月薦鞠衣于上帝吿桑事展衣以禮見王及賔客之服字當爲襢襢之言亶亶誠也詩國風曰玼兮玼兮其之翟也下云胡然而天也胡然而帝也言其德當神明又曰瑳兮瑳兮其之展也下云展如之人兮邦之媛也言其行配君子二者之義與禮合矣雜記曰夫人復稅衣揄狄又喪大記曰士妻以褖衣言褖者甚衆字或作稅此縁衣者實作褖衣也褖衣御于王之服亦以燕居男子之褖衣黑則是亦黑也六服備于此矣褘揄狄展聲相近縁字之誤也以下推次其色則闕狄赤揄狄靑褘衣玄婦人尙專一德無所兼連衣裳不異其色素沙者今之白縳也六服皆袍制以白縳爲裏使之張顯今世有沙縠者名岀于此○褘音暉揄音遥鞠居六反又丘六反展衣陟扇反縁或作褖音彖卷古本反下同屈音闕檀張彦反翬音暉亶丹但反玼音此瑳倉我反展如字媛音援稅吐亂反縳音絹張如字又音帳
辨外內命婦之服鞠衣展衣縁衣素沙	內命婦之服鞠衣九嬪也展衣世婦也縁衣女御也外命婦者其夫孤也則服鞠衣其夫卿大夫也則服展衣其夫士也則服縁衣三夫人及公之妻其闕狄以下乎侯伯之夫人揄狄子男之夫人亦闕狄唯二王後褘衣
凡祭祀賔客共后之衣服及九嬪世婦凡命婦共其衣服共喪衰亦如之	凡者凡女御與外命婦也言及言凡殊貴賤也春秋之義王人雖微者猶序乎諸侯之上所以尊尊也臣之命者再命以上受服則下士之妻不共也外命婦唯王祭祀賔客以禮佐后得服此上服自於其家則降焉○衰七雷反上時掌反
后之喪共其衣服凡內具之物	內具紛􁉄線纊鞶袠之屬○􁉄始銳反佩巾鞶步干反袠陳乙反
縫人掌王宮之縫線之事以役女御以縫王及后之衣服	女御裁縫王及后之衣服則爲役助之宮中餘裁縫事則專爲焉鄭司農云線縷
喪縫棺飾焉	孝子旣啓見棺猶見親之身旣載飾而以行遂以葬若存時居于帷幕而加文繡喪大記曰飾棺君龍帷三池振容黼荒火三列黻三列素錦褚加僞荒纁紐六齊五采五貝黼翣二黻翣二畫翣二皆戴圭魚躍拂池君纁戴六纁披六此諸侯禮也禮器曰天子八翣諸侯六翣大夫四翣漢禮器制度飾棺天子龍火黼黻皆五列又有龍翣二其戴皆加璧故書焉爲馬杜子春云當爲焉○褚張呂反僞荒鄭改僞爲帷纁許云反翣所甲反披彼僞反
衣翣柳之材	必先纏衣其木乃以張飾也柳之言聚諸飾之所聚書曰分命和仲度西曰柳穀故書翣柳作接橮鄭司農云接讀爲歰橮讀爲柳皆棺飾檀弓曰周人牆置歰春秋傳曰四歰不蹕○衣於旣反度音宅歰所甲反橮音柳
掌凡內之縫事染人掌染絲帛凡染春暴練夏纁玄秋染夏冬獻功	暴練練其素而暴之故書纁作䵫鄭司農云䵫讀當爲纁纁謂絳也夏大也秋乃大染玄謂纁玄者謂始可以染此色者玄纁者天地之色以爲祭服石染當及盛暑熱潤始湛研之三月而後可用考工記鍾氏則染纁術也染玄則史傳闕矣染夏者染五色謂之夏者其色以夏狄爲飾禹貢曰羽􁅮夏狄是其緫名其類有六曰翬曰摇曰􁀂曰甾曰希曰蹲其毛羽五色皆備成章染者擬以爲深淺之度是以放而取名焉○暴步卜反又步落反秋染如琰反注染夏同夏戶雅反後可以意求䵫音勲湛子廉反􁅮古犬反􁀂直劉反蹲音存又祖混反希如字放方往反
掌凡染事追師掌王后之首服爲副編次追衡笄爲九嬪及外內命婦之首服以待祭祀賔客	鄭司農云追冠名士冠禮記曰委貌周道也章甫殷道也牟追夏后氏之道也追師掌冠冕之官故并主王后之首服副者婦人之首服祭統曰君卷冕立于阼夫人副褘立于東房衡維持冠者春秋傳曰衡紞紘綖玄謂副之言覆所以覆首爲之飾其遺象若今歩繇矣服之以從王祭祀編編列髪爲之其遺象若今假紒矣服之以桑也次次第髮長短爲之所謂髲髢服之以見王王后之燕居亦纚笄緫而巳追猶治也詩云追琢其璋王后之衡笄皆以玉爲之唯祭服有衡垂于副之兩旁當耳其下以紞縣瑱詩云玼兮玼兮其之翟也鬒髪如雲不屑鬄也玉之瑱也是之謂也笄卷髪者外內命婦衣鞠衣襢衣者服編衣褖衣者服次外內命婦非王祭祀賔客佐后之禮自於其家則亦降焉少牢饋食禮曰主婦髲鬄衣移袂特牲饋食禮曰主婦纚笄宵衣是也昏禮女次純衣攝盛服耳主人爵弁以迎移袂褖衣之袂凡諸侯夫人於其國衣服與王后同○追丁回反下同編步典反又必先反冠禮古亂反後同卷古夲反紞丁敢反紘音宏綖以然反繇以招反紒音計髲皮寄反髢大計反纚所買反又所綺反縣音玄塡它見反鬒之忍反鬄大計反下同卷髮眷免反劉羗權反衣鞠於旣反下同移昌氏反下同純側其反又如字
喪紀共笄絰亦如之屨人掌王及后之服屨爲赤舄黑舄赤繶黃繶靑句素屨葛屨	屨自明矣必連言服者著服各有屨也複下曰舄襌下曰屨古人言屨以通於複今世言屨以通於襌俗易語反與舄屨有絇有繶有純者飾也鄭司農云赤繶黃繶以赤黃之絲爲下縁士喪禮曰夏葛屨冬皮屨皆繶緇純禮家說繶亦謂以采絲礫其下玄謂凡屨舄各象其裳之色士冠禮曰玄端黑屨靑絇繶純素積白屨緇絇繶純爵弁纁屨黑絇繶純是也王吉服有九舄有三等赤舄爲上冕服之舄詩云王錫韓侯玄衮赤舄則諸侯與王同下有白舄黑舄王后吉服六唯祭服有舄玄舄爲上褘衣之舄也下有靑舄赤舄鞠衣以下皆屨耳句當爲絇聲之誤也絇繶純者同色今云赤繶黃繶靑絇雜互言之明舄屨衆多反覆以見之凡舄之飾如繢之次赤繶者王黑舄之飾黃繶者王后玄舄之飾靑絇者王白舄之飾言繶必有絇純言絇亦有繶純三者相將王及后之赤舄皆黑飾后之靑舄白飾凡屨之飾如繡次也黃屨白飾白屨黑飾黑屨靑飾絇謂之拘著舄屨之頭以爲行戒繶縫中紃純縁也天子諸侯吉事皆舄其餘唯服冕衣翟著舄耳士爵弁纁屨黑絇繶純尊祭服之屨飾從繢也素屨者非純吉有凶去飾者言葛屨明有用皮時○繶於力反句音劬一姜踰反著服丁庶反與音餘絇音劬有純章允反下同縁恱面反下同礫音歷著舄知略反又直略反紃音巡
辨外內命夫命婦之命屨功屨散屨	命夫之命屨纁屨命婦之命屨黃屨以下功屨次命屨於孤卿大夫則白屨黑屨九嬪內子亦然世婦命婦以黑屨爲功屨女御士妻命屨而巳士及士妻謂再命受服者散屨亦謂去飾○散素但反
凡四時之祭祀以宜服之	祭祀而有素屨散屨者唯大祥時
夏采掌大喪以冕服復于大祖以乘車建綏復于四郊	求之王平生常所有事之處乘車玉路於大廟以冕服不出宮也四郊以綏出國門此行道也鄭司農云復謂始死招魂復魄士喪禮曰士死于適室復者一人以爵弁服升自東榮中屋北面招以衣曰皐某復三降衣于前受用篋升自阼階以衣尸喪大記曰復男子稱名婦人稱字唯哭先復言死而哭哭而復冀其復反故檀弓曰復盡愛之道也望反諸幽求諸鬼神之道也北面求諸幽之義也檀弓又曰君復於小寢大寢小祖大祖庫門四郊喪大記又曰復者朝服君以卷夫人以屈狄大夫以玄赬世婦以襢衣士以爵弁士妻以稅衣雜記曰諸侯行而死於館則其復如於其國如於道則升其乘車之左轂以其綏復大夫死於館則其復如於家死於道則升其乘車之左轂以其綏復喪大記又曰爲賔則公館復私館不復夏采天子之官故以冕服復于大祖以乘車建綏復于四郊天子之禮也大祖始祖廟也故書綏爲􁍩杜子春云當爲綏􁍩非是也玄謂明堂位曰凡四代之服器魯兼用之有虞氏之旂夏后氏之綏則旌旂有是綏者當作緌字之誤也緌以旄牛尾爲之綴於橦上所謂注旄於干首者王祀四郊乘玉路建大常今以之復去其旒異之於生亦因先王有徒緌者士冠禮及玉藻冠緌之字故書亦多作緌者今禮家定作蕤〇乘繩證反綏而誰反下同適丁歷反卷古本反屈音闕赬勑貞反􁍩音維橦直江反
