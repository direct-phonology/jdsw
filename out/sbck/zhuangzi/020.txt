莊子外篇山木第二十	音義曰舉事以名篇
莊子行於山中見大木枝葉盛茂伐木者止其旁而不取也問其故曰無所可用莊子曰此木以不材得終其天年夫子出於山舎於故人之家故人喜命豎子殺鴈而烹之豎子請曰其一能鳴其一不能鳴請奚殺主人曰殺不能鳴者明日弟子問於莊子曰昨日山中之木以不材得終其天年今主人之鴈以不材死先生將何處莊子⬤曰周將處夫材與不材之間似之而非也故未免乎累	設將處此耳以此未免於累竟不處山中釋名云山産也産生物也⬤文云山宣也謂能宣散氣生萬物也大木釋名云木冐也冐地而産也字林云木衆⬤之揔名白虎通云木踊也夫如字夫子謂莊子本或卽作夫子豎市主反烹普彭反煑也
若夫乗道德而浮遊則不然無譽無訾一龍一蛇與時俱化而無肯專爲一上一下以和爲量浮遊乎萬物之祖物物而不物於物則胡可得而累邪此神農黃帝之法則也	故莊子亦處焉〇譽音干訾音紫毀也徐音疵上如字又時掌反量音亮
若夫萬物之情人倫之傳則不然合則離成則毀廉則挫尊則議有爲則虧賢則謀不肖則欺胡可得而必乎哉悲夫弟子志之其唯道德之鄕乎	不可必故待之不可以一方也唯與時俱化者爲能渉變而常通耳○傳直專反司馬云事願可傳行也坐子卧反本亦作挫同郷如字一音許亮反
市南宜僚見魯侯魯侯有憂色市南子曰君有憂色何也魯侯曰吾學先王之道脩先君之業吾敬⬤尊賢親而行之無須⬤離居然不免於患吾是以憂市南子曰君之除患之術淺矣	有其身而矜其國故雖憂懷萬端尊賢尚行而患慮愈深矣〇市南宜僚了蕭反徐力遥反司馬云熊宜僚也居市南因爲號也李云姓熊名宜僚案左傳云市南有熊宜僚楚人也無須⬤離力智反絶句崔本無離字居然崔讀以居字連上句行下孟反
夫豐狐文豹棲於山林伏於巖穴靜也夜行晝居戒也雖飢渴隱約猶且胥䟽於江湖之上而求食焉定也然且不免於罔羅機辟之患是何罪之有哉其皮爲之灾也令魯國獨非君之皮邪吾願君刳形去皮洒心去欲而遊於無人之野	欲令無其身忘其國而任其自化也〇豐司馬云大也胥䟽如字司馬云胥須也䟽菜也李云胥相也謂相望䟽草也辟婢亦反刳音枯廣雅云暑也去皮起吕反云欲去欲音同洒先典反本亦作洗音同欲如字徐音慾令力呈反章未同
南越有邑焉名爲建德之國	⬤之南越取其去魯之逺也
其民愚而朴少私而寡欲知作而不知藏與而不求其報不知義之所適不知禮之所將猖狂妄行乃蹈乎大方	各恣其本歩而人人自蹈其方則萬方得矣不亦大乎
其生可樂其死可葬	言可終始處之〇樂音洛
吾願君去國⬤俗與道相輔而行	所謂去國捐俗謂蕩除其胷中也
君曰彼其道遠而險又有江山我無舟車柰何	眞謂欲使之南越
市南子曰君無形倨	形倨躓礙之謂無形倨音據司馬云無倨傲其形躓之質反又知吏反礙五代反
無留居	留居滯守之謂○無留居司馬云無留安其居
以爲君車	形與物夷心與物化斯⬤物以自載也
君曰彼其道幽逺而無人吾誰與爲鄰吾無糧我無食安得而至焉市南子曰少君之費寡君之欲雖無糧而乃足	所謂知足則無所不足也○我二本作餓
君其渉於江而浮於海望之而不見其崖愈徃而不知其所窮	絶情欲之逺也
送君者皆自崖而反	君欲絶則民各反守其分
君自此遠矣	超然獨立於萬物之上也
故有人者累	有人者有之以爲巳私也
見有於人者憂	見有於人者爲人所役用也
故堯非有人非見有於人也	雖有天下皆⬤之百官委之萬物而不與焉斯非有人也因民任物而不役巳斯非見有於人也〇與音預
吾願去君之累除君之憂而獨與道遊於大莫之國	欲令蕩然無有國之懷〇大莫莫無也
方舟而濟於河有虚舩來觸舟雖有惼心之人不怒有一人在其上則呼張歙之一呼而不聞再呼而不聞於是三呼邪則必以惡聲隨之向也不怒而今也怒向也虚而今也實人能虚巳以遊世其孰能害之	世雖變其於虚巳以免害一也〇方舟司馬云方並也惼必善反爾雅云急呼火故反下同張歙許及反徐許輙反郭踈獵反張開也歙歛也
北宫奢爲衛靈公賦歛以爲鍾爲壇乎郭門之外三月而成上下之縣王子慶忌見而問焉曰子何術之設奢曰一之間無敢設也	泊然抱一耳非敢假設以益事也〇北宫奢李云衛大夫北宫因以爲號奢其名也爲衛于僞反歛力艶反爲壇但丹反李云祭也禱之故爲壇也上下之縣音玄司馬云八音備爲縣而聲高下王慶忌李云王族也慶忌周大夫也怪其簡⬤故問之泊歩各反
奢聞之旣雕旣琢復歸於朴	還用其本性也
侗乎其無識	任其純朴而巳〇侗吐東勑動二反無知皃字林云大皃一音慟
儻乎其怠疑	無所趣也〇儻音敕蕩反
萃乎芒乎其送徃而迎來	無所欣⬤〇萃在醉反芒莫郎反⬤音悅
來者勿禁徃者勿止	任彼也
從其彊梁	順乎衆也〇彊梁多力也
隨其曲傅	無所係也〇曲傅音附司馬謂曲附巳者隨之也本或作傳張戀反
因其自窮	用其不得不爾
故朝夕賦歛而毫毛不挫	當故無損○挫音子卧反
而况有大塗者乎	㤗然無執用天下之自爲斯大通之塗也故曰經之營之不日成之
孔子圍於陳蔡之間七日不火食大公任徃弔之曰子幾死乎曰然子惡死乎曰然	自同厷好惡耳聖人無好惡也○大音㤗任如字李云大公大夫稱任其名幾音祈又音機惡烏路反注及下同好呼報反章内同
任曰予嘗言不死之道東海有鳥焉名曰意怠其爲鳥也翂翂翐翐而似無能引援而飛迫脅而棲	旣⬤大舒緩又心無常係○翂音紛字或作昐翐音秩徐音族字或作昳司馬云翂翂翐翐舒遲皃一云飛不高皃李云羽翼聲迫脅而棲李云不敢獨棲迫脅在衆鳥中⬤足容身而⬤辟害之至也
進不敢爲前退不敢爲後	常從容處中○從七容反
食不敢先嘗必取其緒	其於隨物而巳〇緒次緒也
是故其行列不斥	與羣俱也〇行戸剛反下亂行同斥音尺
而外人卒不得害是以免於患	患害生於役知以奔兢〇卒子恤反終也又七忽反
直木先伐甘井先竭	才之害也
子其意者飾知以驚愚脩身以明汙昭昭乎如揭日月而行故不免也	夫察焉小異則與衆爲迕矣混然大同則無獨異於世矣故夫昭昭者乃冥冥之迹也將⬤言以遺迹故因陳蔡以託患〇知音智汗音烏揭其列其謂二反迕五故反
昔吾聞之大成之人曰自伐者無功功成者墮名成者虧	恃功名以爲巳成者未之嘗全〇墮許規反
孰能去功與名而還與衆人	功自衆成故還之○去起吕反
道流而不明	昧然而自行耳
居得行而不名處	彼皆居然自得此行耳非由名而後處之〇行如字又下孟反注同
純純常常乃比於狂	無心而動故也
削迹⬤⬤不爲功名	功自彼成故⬤不在我而名迹皆去
是故無責於人人亦無責焉	恣情任彼故彼各自當其責也
至人不聞子何喜哉	寂泊無懷乃至人也〇泊歩各反
孔子曰善哉辭其交遊去其弟子逃於大澤衣裘⬤食杼栗	取於棄人間之好也〇衣於旣反⬤戸割反杼食汝反又音序
入獸不亂羣入鳥不亂行	⬤草木之無心故爲鳥獸所不畏
鳥獸不惡而况人乎	盖⬤言以極推至誠之信任乎物而無受害之地也
孔子問子桑虖曰吾再逐於魯伐樹於宋削迹於衞窮於商周圍於陳蔡之間吾犯此數患親交益疏徒友益散何與子桑雽曰子獨不聞假人之亡與林回棄千金之壁負赤子而趨或曰爲其布與赤子之布寡矣	布謂匹帛也〇桑雽音戸本又作⬤音于李云桑姓雽其名隱人也或云姓桑⬤名隱伐樹於衛一本作伐樹於宋削迹於衛數所主反何與音餘下放此假古雅反李云國名林回司馬云殷之逃民之姓名爲如字下同又皆于僞反布謂貨財也
爲其累與赤子之累多矣棄千金之璧負赤子而趨何也林回曰彼以利合此以天屬也夫以利合者迫窮禍患害相棄也以天屬者迫窮禍患害相收也夫相收之與相棄亦遠矣且君子之交淡⬤水小人之交甘⬤醴君子淡以親	去利故淡道合故親也淡如字又徒暫反
小人甘以絶	飾利故甘利不可常故有時而絶也
彼無故以合者則無故以離	夫無故而自合者天屬也合不由故則故不足以離之也然則有故而合必有故而離矣
孔子曰敬聞命矣徐行翔佯而歸絶學捐書弟子無挹於前其愛益加進	去飾任素故也〇無挹音揖李云無所執持也去起吕反
異日桑雽又曰舜之將死眞冷禹曰汝戒之哉形莫⬤縁情莫⬤率	因形率情不矯之以利也○眞司馬本作直冷音零與司馬云冷曉也謂以真道曉語禹也冷或爲命又作令命尤敎也
縁則不離率則不勞	刑不假故常全情不矯故常逸
不離不勞則不求文以待形	任朴而直前也
不求文以待形固不待物	朴素而足
莊子衣大布而⬤之正緳係履而過魏王魏王曰何先生之憊邪莊子曰貧也非憊也士有道德不能行憊也衣弊履穿貧也非憊也此所謂非遭時也王獨不見夫騰猿乎其得柟梓豫章也攬蔓其枝而王長其間雖羿蓬⬤不能眄睨也	遭時得地則申其長枝故雖古之善射莫之能害〇衣於旣反大布司馬云麤布也緳賢節反又苦結反司馬云帶也係履李云履穿故係過古禾反魏王司馬云惠王也憊皮拜反又薄計反司馬本作病勝音騰本亦作騰柟音南木名⬤舊歷敢反蔓音萬郭武半反王徃况反司馬本作徃長丁亮反本又作張音同司馬直良反云兩枝相去長遠也羿音詣或戸係反蓬⬤符恭反徐扶公反司馬云羿古之善射者蓬⬤羿之弟子眄莫練反舊莫顯反本或作睥普計反睨音詣郭五岑反李云邪視也枝其綺反
及其得柘⬤枳枸之間也危行側視振動悼慓此筋骨非有加急而不柔也處⬤不便未足以逞其能也今處昏上亂相之間而欲無憊奚可得邪此比干之見剖心徴也夫	勢不便而強爲之則受戮矣〇柘章夜反析吉氏反又音⬤枸音矩悼如字又直弔反便婢面反注同相息亮反見賢遍反強上聲下同
孔子窮於陳蔡之間七日不火食左據槁木右擊槁枝而歌焱氏之風有其具而無其數有其聲而無宫角木聲與人聲犂然有當於人之心顔回端拱還目而窺之仲尼恐其廣已而造大也愛巳而造哀也曰回無受天損易	唯安之故易〇槁苦老反下同焱氏必遥反古之無爲帝王也犂然力兮反又力之反司馬云犂然猶栗然當丁浪反還音旋窺徐起規反造司馬云造適也易以豉反註下同
無受人益難	物之倘來不可禁禦
無始而非卒也	於今爲始者於昨爲卒則所謂始者即是卒矣言變化之無窮
人與天一也	皆自然
夫今之歌者其誰乎	任其自爾則歌者非我也
回曰敢問無受天損易仲尼曰飢渴寒暑窮桎不行天地之行也運物之泄也	不可逃也○桎之實反運司馬云動也泄息列反司馬云發也徐以世反
言與偕之偕之謂也	所謂不識不知而順帝之則也〇言我也
爲人臣者不敢去之執臣之道猶⬤是而况乎所以待天乎	所在皆安不以損爲損斯待天而不受其損也
何謂無受人益難仲尼曰始用四逹	感應旁通爲四逹
爵禄並至而不窮	旁通故可以御高大也
物之所利乃非巳也	非已求而取之
吾命有在外者也	人之生必外有接物之命非如瓦石止於形質而巳
君子不爲盗賢人不爲竊吾⬤取之何哉	盗竊者私取之謂也今賢人君子之致爵禄非私取也受之而巳
故曰鳥莫知於鷾鴯目之所不宜處不給視雖落其實棄之而走	避禍之速○知音智鷾音意鴯音而或云鷾鴯燕也目之所不冝處昌吕反言不可止處目巳羅絡知之故弃之也
其畏人也而襲諸人間	未有自䟽外於人而人存之者也畏人而入於人間此鳥之所以稱知也
社稷存焉爾	况之至人則玄同天下故天下樂推而不厭相與社而稷之斯無受人益之所以爲難也
何謂無始而非卒仲尼曰化其萬物而不知其禪之者	莫覺其變〇禪市戰反司馬云授予也
焉知其所終焉知其所始正而待之而巳耳	日夜相代未始有極故正而待之無所爲懷也〇焉於䖍反下同
何謂人與天一邪仲尼曰有人天也有天亦也	凡所謂天皆明不爲而自然
人之不能有天性也	言自然則自然矣人安能故有此自然哉自然耳故曰性
聖人晏然體逝而終矣	晏然無矜而體與變俱也
莊周遊乎雕陵之樊覩一異鵲自南方來者翼廣七尺目大運寸感周之顙而集於栗林莊周曰此何鳥哉翼殷不逝目大不覩蹇裳躩歩執彈而留之覩一蟬方得美䕃而忘其身螳蜋執翳而搏之見得而忘其形	執木葉以自翳於蟬而忘其形之見乎異鵲也○雕徐音彫本亦作彫陵之彫樊音煩司馬云雕陵陵名樊藩也謂遊栗園藩籬之內也樊或作埜埜古野字廣光浪反運寸司馬云可回一寸也感周之顙息蕩反李云感觸也翼殷不逝目大不覩司馬云殷大也曲折曰逝李云翼大逝難目大視希故不見人蹇起䖍反躩李驅碧反徐九縳反司馬云疾行也案即論語云足躩如也彈徒旦反留力救反司馬云⬤留伺其便也螳音堂蜋音郎執翳於計反司馬云執草以自翳也搏郭音博徐音付見乎賢遍反
異鵲從而利之見利而忘其眞	目能覩翼能逝此鳥之真性也今見利故忘之〇真司馬云真身也
莊周⬤然曰噫物固相累	相爲利者恒相爲累〇⬤敕律反
二⬤相召也	夫有欲於物者物亦有欲之
捐彈而反走虞人逐而誶之	誶問之也〇誶本又作訊音信問也司馬云以周爲盜栗也
莊周反入三月不庭藺且從而問之夫子何爲頃間甚不庭乎莊周曰吾守形而忘身	夫身在人間世有夷險⬤推夷易之形於此世而不度此世之所宜斯守形而忘身者也○三月不庭一本作三日司馬云不出坐庭中三月藺力信反一本作簡且子餘反司馬云藺且莊子弟子易以豉反度直洛反
觀於濁水而迷於清淵	見彼而不明即因彼以自見幾忘反鑒之道也〇見賢遍反
且吾聞諸夫子曰入其俗從其俗	不違其禁令也
今吾遊於雕陵而忘吾身異鵲感吾顙遊於栗林而忘真栗林虞人以吾爲戮吾所以不庭也	以見問爲戮夫莊子推平於天下故每⬤言以出意乃毀仲尼賤老聃上掊擊乎三皇下痛病其一身也〇掊普口反
陽子之宋⬤於逆旅逆旅人有妾二人其一人美其一人惡惡者貴而美者賤陽子問其故逆旅小子對曰其美者自美吾不知其美也其惡者自惡吾不知其惡也陽子曰弟子記之行賢而去自賢之行安徃而不愛哉	言自賢之道無時而可○陽子司馬云陽朱也去起吕反行下孟反
