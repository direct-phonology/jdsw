南華眞經卷第二郭象子玄註陸德明音義莊子內篇養生主第三	夫生以養存則養生者理之極也若乃養過其極以養傷生非養生之主也○音義曰養生以此爲主也
吾生也有涯	所禀之分各有極也○涯本又作崖魚佳反
而知也無涯	夫舉重⬤輕而神氣自若此力之所限也而尚名好勝者雖復絶膂猶未足以慊其願此知之無涯也故知之爲名生於失當而滅於冥極冥極者任其至分而無豪銖之加是故雖⬤萬鈞苟當其所能則忽然不知重之在身雖應萬機泯然不覺事之在巳此養生之主也○知音智注下同好呼報反勝升證反復扶又反下皆同膂音旅慊苦簟反足也
以有涯隨無涯殆已	以有限之性尋無極之知安得而不困哉○殆巳向云疲困之謂
已而爲知者殆而已矣	已困於知而不知止又爲知以救之斯養而傷之者真大殆也
爲善無近名爲惡無近刑	⬤善惡而居中任萬物之自爲悶然與至當爲一故刑名逺已而全理在身也○近附近之近下同悶亾本反又音門逺于萬反
緣督以爲經	順中以爲常也○緣督以爲經李云緣順也督中也經常也郭崔同
可以保身可以全生可以養親	養親以適○養羊尚反注同
可以盡年	苟得中而冥度則事事無不可也夫養生非求過分蓋全理盡年而已矣
庖丁爲文惠君解牛手之所解肩之所⬤足之所履⬤之所踦砉然嚮然奏刀騞然莫不中音合於桑林之舞乃中經首之會	言其因便施巧無不閑解盡理之甚旣適牛理又合音節○庖丁崔本作胞同白交反庖人丁其名也管子有屠牛坦一朝解九牛力可剃毛爲于僞反文惠君崔司馬云梁惠王也⬤徐於綺反向偃彼反徐又於佇反李音妖踦徐居彼反向魚彼反李云刺也砉然向呼鵙反徐許賜反崔音畫又古鵙反李又呼歷反司馬云皮骨相離聲嚮然許丈反郭許亮反本或無然字奏如字崔云聞也騞呼⬤反徐許臂反向他亦反又音麥崔云音近⬤聲大於砉也中丁仲反下皆同桑林司馬云湯樂名崔云宋舞樂名案即左傳舞師題以旌夏是也經首向司馬云咸池樂章也崔云樂章名也或云奏樂名便婢靣反解音蟹
文惠君曰譆善哉技蓋至此乎庖丁釋刀對曰臣之所好者道也進乎技矣	直⬤道理於技耳所好者非技也○譆徐音熈李云歎聲也技具綺反下同好呼報反注同
始臣之解牛之時所見無非牛者	未能見其理間
三年之後未嘗見全牛也	但見其理間也
方今之時臣以神遇而不以目視	闇與理會○神遇向云暗與理㑹謂之神遇
官知止而神欲行	司察之官廢縱心而順理○官知如字崔云官知謂有所掌在也向音智專所司察而後動謂之官智而神欲行如字向云從手放意無心而得謂之神欲
依乎天理	不橫截也
批大郤	有際之處因而批之令離○批備結反一音鋪迷反字林云擊也父迷父節二反郤徐去逆反郭音郄崔李云間也處昌慮反令力呈反下同離力智反
導大⬤	節解⬤空就導令殊○導音道注同⬤苦管反又苦天反崔郭司馬云空也向音空解戸買反
因其固然	刀不妄加
技經肯綮之未嘗	技之妙也常遊刃於空未嘗經槩於微礙也○技本或作猗其綺反徐音技肯徐苦等反⬤文作肎字林同口乃反云著骨肉也一曰骨無肉也崔云許叔重曰骨間肉肯肯著也綮苦挺反崔向徐並音啓李烏係反又一音罄司馬云猶結處也槩古代反礙五代反
而況大軱乎	軱戾大骨衂刀刃也○大軱音孤向云軱戾大骨也崔云槃結骨衂女六反
良庖歲更刀割也	不中其理間也○良庖司馬云良善也割司馬云以刀割肉故歲歲更作崔云歲一易刀猶堪割也
族庖月更刀折也	中骨而折刀也○族庖司馬云族離也崔云族衆也
今臣之刀十九年矣所解數千牛矣而刀刃若新發於硎	硎砥石也○硎音刑磨石也崔本作形云新所受形也砥音脂又之履反尚書傳云砥細於礪皆磨石也
彼節者有間而刀刃者無厚以無厚入有間恢恢乎其於遊刃必有餘地矣是以十九年而刀刃若新發於硎雖然毎至於族吾見其難爲	交錯聚結爲族
怵然爲戒視爲止	不復属目於他物也○爲于僞反下皆同
行爲遲	徐其手也
動刀甚微謋然巳解	得其宜則用力少○謋化百反徐又許百反解音蟹下皆同
如土委地	理解而無刀迹若聚土也
提刀而立爲之四顧爲之躊躇滿志	逸足容豫自得之謂○提徐徒稽反躊直留反躇直於反
善刀而藏之	拭刀而弢之也○善刀善猶拭也拭音式弢他刀反
文惠君曰善哉吾聞庖丁之言得養生焉	以刀可養故知生亦可養
公文軒見右師而驚曰是何人也惡乎介也	介偏刖之名○公文軒司馬云姓公文氏名軒宋人也右師司馬云宋人也簡文云官名惡音烏介音戒一音兀司馬云刖也向郭云偏刖也崔本作兀又作⬤云斷足也刖音月又五刮反
天與其人與	知之所無柰何天也犯其所知人也○天與其人與並音餘又皆如字司馬云爲天命爲人事也
曰天也非人也天之生是使獨也	偏刖曰獨夫師一家之知而不能兩存其足則是知其無所柰何若以右師之知而必求兩全則心神內困而形骸外弊矣豈直偏刖而巳哉○獨司馬云一足曰獨知音智下之知同
人之貌有與也	兩足共行曰有與有與之貌末有疑其非命也
以是知其天也非人也	以有與者命也故知獨者亦非我也是以逹生之情者不務生之所無所爲逹命之情者不務命之所無柰何也全其自然而巳
澤雉十歩一啄百歩一飮不蘄畜乎樊中	蘄求也樊所以籠雉也夫俯仰乎天地之間逍遥乎自得之場固養生之妙處也又何求於入籠而服養哉○啄陟角反蘄音祈求也樊中音煩李云藩也所以籠雉也向郭同崔以爲園中也處昌慮反
神雖王不善也	夫始乎適而未嘗不適者⬤適也雖心神長王志氣盈豫而自放於清曠之地忽然不覺善之爲善也○王于况反注同長丁亮反又直良反
老聃死秦失弔之三號而出	人弔亦弔人號亦號○老聃吐藍反司馬云老子也宋本又作佚各依字讀亦皆音逸號戸羔反注同
弟子曰非夫子之友邪	怪其不倚戸觀化乃至三號也○⬤於綺反
曰然然則弔焉若此可乎曰然	至人無情與衆號耳故若斯可也
始也吾以爲其人也而今非也向吾入而弔焉有老者哭之如哭其子少者哭之如哭其母彼其所以會之必有不蘄言而言不蘄哭而哭者	嫌其先物施惠不在理上往故致此甚愛也○少詩照反先悉薦反又如字上往一本往作住
是遁天倍情忘其所受	天性所受各有本分不可逃亦不可加○遯天徒遜反又作遁倍音裴加也又布對反本又作背
古者謂之遁天之刑	感物太深不止於當遁天者也將馳䳱於憂樂之境雖楚戮未加而性情巳困庸非刑哉○大深音泰樂音洛下文注同
適來夫子時也	時自生也
適去夫子順也	理當死也
安時而處順哀樂不能入也	夫哀樂生於失得也今玄通合變之士無時而不安無順而不處冥然與造化爲一則無往而非我矣將何得何失孰死孰生哉故任其所受而哀樂無所錯其間矣○錯七路反
古者謂是帝之縣解	以有係者爲縣則無係者縣解也縣解而性命之情得矣此養生之要也○縣音玄解音蟹注同崔云以生爲縣以死爲解
指窮於爲薪火傳也	窮盡也爲薪猶前薪也前薪以指指盡前薪之理故火傳而不滅心得納養之中故命續而不絶明夫養生乃生之所以生也○指窮於爲薪如字絶句爲猶前也傳直專反注同也傳者相傳繼續也崔云薪火爝火也傳延也中丁仲反
不知其盡也	夫時不再來今不一停故人之生也一息一得耳向息非今息故納養而命續前火非後火故爲薪而火傳火傳而命續由夫養得其極也世豈知其盡而更生哉
