堯典第一虞書孔氏傳昔在帝堯聦明文思光宅天下	言聖德之逺著昔古也堯唐帝名馬融云謚也翼善傳聖曰堯聦千公反思息嗣反又如字下同著張慮反
重意	昔在帝堯聦明文思囧命昔在文武聦明齊聖
將遜于位讓于虞舜	遜遁也老使攝遂禪之遁本又作遯徒遜反退也避也禪時戰反讓也授也
作堯典堯典	言堯可爲百代常行之道
曰若稽古帝堯	若順稽考也能順考古道而行之者帝堯
重言	若稽古四本篇舜典大禹謨皐陶謨各一○又周官唐虞稽古又微子之命惟稽古
曰放勲欽明文思安安	勲功欽敬也言堯放上丗之功化而以敬明文思之四德安天下之當安者放方往反注同徐云鄭王如字勲許云反功也馬云放勲堯名皇甫謐同一云放勲堯字欽明文思馬云威儀表備謂之欽照臨四方謂之明經緯天地謂之文道德純備謂之思
允恭克讓光𬒳四表格于上下	允信克能光充格至也旣有四德又信恭能讓故其名聞充溢四外至于天地𬒳皮寄反徐扶義反聞音問本亦作問溢音逸
重意	光𬒳四表泰誓光于四方吕刑灼于四方○格于上下皐陶謨逹于上下
克明俊德以親九族	能明俊德之士任用之以睦髙祖玄孫之親九族上自髙祖下至玄孫凡九族馬鄭同
重意	以親九族皐謨悙叙九族仲虺之誥九族乃離
互注	記大學帝典曰克明俊德康誥曰克明德太甲曰顧諟天之明命皆自明也
九族旣睦平章百姓	旣已也百姓百官言化九族而平和章明
百姓昭明協和萬邦黎民於變時雍	昭亦明也恊合黎衆時是雍和也言天下衆民皆變化化上是以風俗大和黎力兮反
乃命羲和欽若昊天曆象日月星辰敬授人時	重黎之後羲氏和氏丗掌天地四時之官故堯命之使敬順昊天昊天言元氣廣大星四方中星辰日月所會曆象其分節敬記天時以授人也此舉其目下别序之羲和馬云羲氏掌天官和氏掌地官四子掌四時昊胡老反重直龍反少昊之後黎髙陽之後日月所㑹謂日月交會於十二次也寅曰析木卯曰大火辰曰壽星巳曰鶉尾午曰鶉火未曰鶉首申曰實沉酉曰大梁戌曰降婁亥曰娵訾子曰玄枵丑曰星紀
重意	曆象日月星辰敬授人時舜典恊時月正日
分命羲仲宅嵎夷曰暘谷	宅居也東表之地稱嵎夷暘明也日出於谷而天下明故稱暘谷暘谷嵎夷一也羲仲居治東方之官嵎音隅馬曰嵎海嵎也夷萊夷也尚書考靈耀及史記作禺銕暘音陽谷工木反又音欲下同馬云暘谷海嵎夷之地名日出於谷本或作日出於陽谷陽衍字
寅賔出日平秩東作	寅敬賔導秩序也歲起於東而始就耕謂之東作東方之官敬導出日平均次序東作之事以務農也寅徐以眞反又音夷下同賔如字徐音殯馬云從也出尺遂反又如字注同平如字馬作苹普耕反云使也下皆放此秩如字
日中星鳥以殷仲春	日中謂春分之日鳥南方朱鳥七宿殷正也春分之昬鳥星畢見以正仲春之氣節轉以推季孟則可知中貞仲反又如字殷於勤反馬鄭云中也宿音秀下同見賢遍反下同
厥民析鳥獸孳尾	冬寒無事並入室處春事旣起丁壯就功厥其也言其民老壯分析乳化曰孳交接曰尾析星歷反孳音字乳儒付反說文云人及鳥生子曰乳獸曰産
申命羲叔宅南交	申重也南交言夏與春交舉一隅以見之此居治南方之官重直用反
平秩南訛敬致	訛化也掌夏之官平序南方化育之事敬行其教以致其功四時同之亦舉一隅訛五禾反
日永星火以正仲夏	永長也謂夏至之日火蒼龍之中星舉中則七星見可知以正仲夏之氣節季孟亦可知
厥民因鳥獸希革	因謂老弱因就在田之丁壯以助農也夏時鳥獸毛羽希少改易革改也
分命和仲宅西曰昧谷	昧冥也日入於谷而天下冥故曰昧谷昧谷曰西則嵎夷東可知此居治西方之官掌秋天之政昧武内反冥莫定反
寅餞納日平秩西成	餞送也日出言導日入言送因事之宜秋西方萬物成平序其政助成物也餞賤衍反馬云㓕也㓕猶没也
宵中星虚以殷仲秋	宵夜也春言日秋言夜互相備虚玄武之中星亦言七星皆以秋分日見以正三秋
厥民夷鳥獸毛毨	夷平也老壯在田與夏平也毨理也毛更生整理毨先典反說文云仲秋鳥獸毛盛可選取以爲器用也
申命和叔宅朔方曰幽都平在朔易	北稱朔亦稱方言一方則三方見矣北稱幽則南稱明從可知也都謂所聚也易謂歲改易於北方平均在察其政以順天常上揔言羲和敬順昊天此分別仲叔各有所掌別彼列反下同
日短星昴以正仲冬	日短冬至之日昴白虎之中星亦以七星並見以正冬之三節
厥民隩鳥獸氄毛	隩室也民改歲入此室處以辟風寒鳥獸皆生耎毳細毛以自温焉隩於六反馬云煖也氄如勇反徐又而充反馬云温柔貌辟音避耎如兖反本或作濡音儒毳尺銳反
帝曰咨汝羲曁和朞三百有六旬有六日以閏月定四時成歲	咨嗟曁與也匝四時曰朞一歲十二月月三十日正三百六十日除小月六爲六日是爲一歲有餘十二日未盈三歲足得一月則置閏焉以定四時之氣節成一歲之曆象曁其器反朞居其反下同旬似遵反十日爲旬匝子合反
允釐百工庶績咸熈	允信釐治工官績功咸皆熈廣也言定四時成歲曆以告時授事則能信治百官衆功皆廣歎其善釐力之反熈許其反興也
重言	庶績咸熈二又見舜典又皐陶謨庶績其疑
帝曰疇咨若時登庸	疇誰庸用也誰能咸熈庶績順是事者將登用之疇直由反
放齊曰㣧子朱啓明帝曰吁嚚訟可乎	放齊臣名胤國子爵朱名啓開也吁疑怪之辭言不忠信爲嚚又好爭訟可乎言不可放方往反注同㣧引信反馬云嗣也吁况于反徐往付反一音于嚚魚巾反下注同爭鬭也
重言	帝曰吁四本篇三益稷一
帝曰疇咨若予采	采事也復求誰能順我事者予音餘又羊汝反采七在反馬云官也復扶又反
驩兠曰都共工方鳩僝功	驩兠臣名都於歎美之辭共工官稱鳩聚僝見也歎共工能方方聚見其功驩呼端反兠丁侯反共音恭注同僝仕簡反徐音撰馬云具也於音烏稱尺證反
帝曰吁靜言庸違象恭滔天	靜謀滔漫也言共工自爲謀言起用行事而違背之貌象恭敬而心傲很若漫天言不可用滔吐刀反漫末旦反下同又末寒反背音佩傲五報反下同很胡懇反
帝曰咨四岳	四岳即上羲和之四子分掌四岳之諸侯故稱焉
重言	咨四岳四本篇舜典各二
湯湯洪氷方割	湯湯流貌洪大割害也言大水方方爲害湯並音傷洪戸工反
蕩蕩懷山襄陵浩浩滔天	蕩蕩言水奔突有所滌除懷包襄上也包山上陵浩浩盛大若漫天浩胡老反滌大歷反上時掌反
下民其咨有能俾乂	俾使乂治也言民咨嗟憂愁病水困苦故問四岳有能治者將使之俾必已反
重意	湯湯洪水方割蕩蕩懷山襄陵浩浩滔天下民其咨益稷洪水滔天浩浩懷山襄陵下民昬墊
僉曰於鯀哉	僉皆也鯀崇伯之名朝臣舉之僉七廉反又七劒反於音烏鯀故本反馬云禹父也朝直遥反
重言	僉曰四本篇一舜典三〇於二又見大禹謨篇
帝曰吁咈哉方命圯族	凡言吁者皆非帝意咈戾圯毀族類也言鯀性很戾好比方名命而行事輙毁敗善類咈扶弗反忿戾也方如字馬云方放也徐云鄭王音放圯皮美反戾力計反
岳曰异哉試可乃已	异巳也退也言餘人盡巳惟鯀可試無成乃退异徐云鄭音異孔王音怡
重言	岳曰三連見下文
帝曰往欽哉	勑鯀往治水命使敬其事堯知其性狠戾圯族未明其所能而據衆言可試故遂用之
重言	往欽哉三本篇舜典益稷各一
九載績用弗成	載年也三考九年功用不成則放退之
帝曰咨四岳朕在位七十載	堯年十六以唐侯升爲天子在位七十年則時年八十六老將求代朕直錦反馬云我也
重言	咨四岳四本篇二舜典二
汝能庸命巽朕位	巽順也言四岳能用帝命故欲使順行帝位之事巽音遜馬云讓也
岳曰否德忝帝位	否不忝辱也辭不堪否方乆反又音鄙忝他簟反
曰明明揚側陋	堯知子不肖有禪位之志故明舉明人在側陋者廣求賢也肖音笑說文云肖骨肉相似也不似其先故曰不肖
師錫帝曰有鰥在下曰虞舜	師衆錫與也無妻曰鰥虞氏舜名在下民之中衆臣知舜聖賢恥己不若故不舉乃不獲巳而言之錫星歷反鰥故頑反虞舜虞氏舜名也馬云舜謚也舜死後賢臣録之臣子爲諱故變名曰謚
帝曰俞予聞如何	俞然也然其所舉言我亦聞之其德行如何俞羊朱反行下孟反下其行同
重言	帝曰俞十二本篇一舜典八大禹謨二益稷一〇如何三本篇皐陶謨益稷各一
岳曰瞽子父頑母嚚象傲	無目曰瞽舜父有目不能分别好惡故時人謂之瞽配字曰瞍瞍無目之稱心不則德義之經爲頑象舜弟之字傲慢不友言並惡瞽音古傲五報反瞍素后反稱尺證反又如字
克諧以孝烝烝乂不格姦	諧和烝進也言能以至孝和諧頑嚚昬傲使進進以善自治不至於姦惡諧戸皆反烝之承反姦古顔反
帝曰我其試哉	言欲試舜觀其行迹
女于時觀厥刑于二女	女妻刑法也堯於是以二女妻舜觀其法度接二女以治家觀治國女干尼據反妻千計反
釐降二女于嬀汭嬪于虞	降下嬪婦也舜爲匹夫能以義理下帝女之心於所居嬀水之汭使行婦道於虞氏嬀居危反汭如銳反水之内也杜預注左傳云水之隈曲曰汭嬪毗人反
帝曰欽哉	歎舜能修己行敬以安人則其所能者大矣
重言	欽哉九本篇一舜典三益稷二大禹謨微子之命冏命各一
