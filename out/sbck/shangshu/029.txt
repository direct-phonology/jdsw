泰誓下第三周書孔氏傳時厥明王乃大廵六師明誓衆士	是其戊午明日師出以律三申令之重難之義衆士百夫長巳上令力政反重直用反長丁丈反巳上已音以上時掌反
王曰嗚呼我西土君子天有顯道厥類惟彰	言天有明道其義類惟明言王所冝法則
今商王受狎侮五常荒怠弗敬	輕狎五常之教侮慢不行大爲怠惰不敬天地神明惰徒卧反
重言	今商王受五上篇中篇本篇牧誓武成
自絶于天結怨于民	不敬天自絶之酷虐民結怨之
斮朝渉之脛剖賢人之心	冬月見朝渉水者謂其脛耐寒斬而視之比干忠諌謂其心異於人剖而觀之酷虐之甚斮側略反又士略反朝陟遥反脛戸定反剖普口反耐乃代反
作威殺戮毒痡四海	痡病也言害所及逺痡徐音敷又普胡反
崇信姦回放黜師保	回邪也姦邪之人反尊信之可法以安者反放退之邪似嗟反
屏棄典刑囚奴正士	屏棄常法而不顧箕子正諌而以爲囚奴
郊社不修宗廟不享作竒技淫巧以恱婦人	言紂廢至尊之敬營卑䙝惡事作過制技巧以恣耳目之欲技其倚反䙝息列反
上帝弗順祝降時䘮	祝斷也天惡紂逆道斷絶其命故下是䘮亡之誅䘮蘇浪反斷丁管反惡烏路反
爾其孜孜奉予一人恭行天罰	孜孜勸勉不怠孜音兹
重意	奉予一人恭行天罰見上篇
古人有言曰撫我則后虐我則讎	武王述古言以明義言非惟今惡紂
重言	古人有言曰四本篇牧誓酒誥秦誓
獨夫受洪惟作威乃汝丗讎	言獨夫失君道也大作威殺無辜乃是汝累丗之讎明不可不誅
樹德務滋除惡務本	立德務茲長去惡務除本言紂爲天下惡本
肆予小子誕以爾衆士殄殱乃讎	言欲行除惡之義絶盡紂殄徒典反殱子廉反
重言	肆予小子二又上篇
爾衆士其尚迪果毅以登乃辟	迪進也殺敵爲果致果爲毅登成也成汝君之功毅牛旣反
重言	爾衆士三㣧征二本篇一
功多有厚賞不迪有顯戮	賞以勸之戮以威之
重意	詳見甘誓
嗚呼惟我文考若日月之照臨光于四方顯于西土	稱父以感衆也言其明德充塞四方明著岐周
重意	光于四方吕刑灼于四方
惟我有周誕受多方	言文王德大故受衆方之國三分天下而有其二
予克受非予武惟朕文考無罪	推功於父言文王無罪於天下故天佑之人盡其用
受克予非朕文考有罪惟予小子無良	若紂克我非我父罪我之無善之致
互註	記坊記善則稱親過則稱己則民作孝太誓曰予克紂非予武惟朕文考無罪紂克予非朕文考有罪惟予小子無良
