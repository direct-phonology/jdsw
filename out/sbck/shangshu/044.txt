君奭第十八周書孔氏傳召公爲保周公爲師相成王爲左右召公不說周公作君奭君奭	尊之曰君奭名同姓也陳古以告之故以名篇爲保太保也爲師大師也馬云保氏師氏皆大夫官相息亮反左右馬云分陜爲二伯東爲左西爲右說音恱奭始亦反召公名
周公若曰君奭	順古道呼其名而告之
弗弔天降䘮于殷殷旣墜厥命我有周旣受	言殷道不至故天下䘮亡於殷殷巳墜失其王命我有周道至巳受之弔音的
〇重言	弗弔三本篇大誥多士
我不敢知曰厥基永孚于休若天棐忱	廢興之迹亦君所知言殷家其始長信於美道順天輔誠所以國也棐音匪又芳鬼反忱市林反
重言	我不敢知六召誥四本篇二
重意	若天棐忱大誥越天棐忱康誥天畏棐忱
我亦不敢知曰其終出于不祥	言殷紂其終墜厥命以出於不善之故亦君所知終馬本作崇云充也
嗚呼君巳曰時我我亦不敢寜于上帝命	歎而言曰君巳當是我之留我亦不敢安于上天之命故不敢不留巳音以
弗永逺念天威越我民罔尤違	言君不長逺念天之威而勤化於我民使無過違之闕
惟人在我後嗣子孫大弗克恭上下遏佚前人光在家不知	惟衆人共存在我後嗣子孫若大不能恭承天地絶失先王光大之道我老在家則不得知遏於葛反徐音謁絶反佚音逸
天命不易天難諶乃其墜命弗克經歷	天命不易天難信無德者乃其墜失王命不能經乆歷逺不可不愼易以䜴反注同諶氏壬反
重言	天命不易二本篇大誥〇天難諶二本篇咸有一德
嗣前人恭明德在今予小子旦	繼先王之大業恭奉其明德正在今我小子旦言異於餘臣
非克有正迪惟前人光施于我冲子	我留非能有改正但欲蹈行先王光大之道施政于我童子童子成王
又曰天不可信我道惟寜王德延	無德去之是天不可信故我以道惟安寜王之德謀欲延乆我道馬本作我迪去如字又起吕反
天不庸釋于文王受命	言天不用令釋廢於文王所受命故我留佐成王
公曰君奭我聞在昔成湯旣受命	巳放桀受命爲天子
時則有若伊尹格于皇天	尹摯佐湯功至大天謂致太平摯音至
重言	格于皇天二前見說命下文格于上帝
在太甲時則有若保衡	太甲繼湯時則有如此伊尹爲保衡言天下所取安所取平
在太戊	太甲之孫
時則有伊陟臣扈格于上帝巫咸乂王家	伊陟臣扈率伊尹之職使其君不隕祖業故至天之功不隕巫咸治王家言不及二臣隕于敏反
在祖乙時則有若巫賢	祖乙殷家亦祖其功時賢臣有如此巫賢賢咸子巫氏
在武丁時則有若甘盤	髙宗即位甘盤佐之後有傳說說音恱
率惟兹有陳保乂有殷故殷禮陟配天多歷年所	言伊尹至甘盤六臣佐其君循惟此道有陳列之功以安治有殷故殷禮能升配天享國乆長多歷年所治直吏反下同
〇重言	保乂有殷見下文
天惟純佑命則商實百姓	殷禮配天天惟大佑助其王命使商家百姓豐實皆知禮節
王人罔不秉德明恤小臣屏侯甸	自湯至武丁其王人無不持德立業明憂其小臣使得其人以爲藩屏侯甸之服小臣且憂得人則大臣可知屏賔領反
矧咸奔走惟兹惟德稱用乂厥辟	王猶秉德憂臣况臣下得不皆奔走惟王此事惟有德者舉用治其君事辟必亦反
故一人有事于四方若卜筮罔不是孚	一人天子也君臣務德故有事於四方而天下化服如卜筮無不是而信之
公曰君奭天壽平格保乂有殷有殷嗣天滅威	言天壽有平至之君故安治有殷有殷嗣子紂不能平至天㓕亡加之以威
今汝永念則有固命厥亂明我新造邦	今汝長念平至者安治反是者滅亡以爲法戒則有堅固王命其治理足以明我新成國矣
公曰君奭在昔上帝割申勸寜王之德其集大命于厥躬	在昔上天割制其義重勸文王之德故能成其大命於其身謂勸德以受命重直庸反
〇互註	記緇衣君奭曰昔在上帝周田觀文王之德其集大命於厥躬注云言文王有誠信之德天蓋申勸之集大命於其身謂命之使王天下也
惟文王尚克修和我有夏亦惟有若虢叔有若閎夭	文王庶幾能修政化以和我所有諸夏亦惟賢臣之助爲治有如此虢閎閎氏虢國叔字文王弟夭名虢寡白反徐公百反閎音宏夭於表反徐於驕反
有若散冝生有若泰顚有若南宫括	散泰南宫皆氏冝生顚括皆名凡五臣佐文王爲胥附奔走先後禦侮之任散素但反顚丁田反又音田南宫括工活反南宫氏括名也馬本作南君胥附毛詩作䟽附傳曰率下親上曰䟽附鄭箋云䟽附使䟽者親也奔走奔又作本走又作奏音同詩傳云喻德宣譽曰奔奏鄭箋云奔走使人歸趣先後上悉薦反下戸豆反毛詩傳云相導前後曰先後禦侮詩傳云武臣折衝曰禦侮
又曰無能往來兹迪彞教文王蔑德降于國人	有五賢臣猶曰其少無所能往來而五人以此道法教文王以精微之德下政令於國人言雖聖人亦須良佐蔑徐亡結反
亦惟純佑秉德迪知天威乃惟時昭文王	文王亦如殷家惟天所大佑文王亦秉德蹈知天威乃惟是五人明文王之德
迪見冒聞于上帝惟時受有殷命哉	言能明文王德蹈行顯見覆冒下民彰聞上天惟是故受有殷之王命見賢遍反注同冒莫報反下同馬作勗勉也聞音問或如字
重言	聞于上帝本篇康誥
武王惟兹四人尚迪有禄	文王没武王立惟此四人庶幾輔相武王蹈有天禄虢叔先死故曰四人相息亮反
後曁武王誕將天威咸劉厥敵	言此四人後與武王皆殺其敵謂誅紂
重意	誕將天威泰誓上肅將天威
惟兹四人昭武王惟冒丕單稱德	惟此四人明武王之德使布冒天下大盡舉行其德
今在予小子旦若游大川予往曁汝奭其濟小子同未在位誕無我責	我新還政今任重在我小子旦不能同於四人若游大川我往與汝奭其共濟渡成王同於未在位即政時汝大無非責我留
重意	若游大川微子若渉大水大誥若渉淵水
収罔朂不及耇造德不降我則鳴鳥不聞矧曰其有能格	今與汝留輔成王欲収教無自勉不及道義者立此化而老成德不降意爲之我周則鳴鳯不得聞况曰其有能格于皇天乎造才老反一音七到反鳴鳥馬云鳴鳥謂鳯凰也本或作鳴鳯者非
公曰嗚呼君肆其監于兹我受命無疆惟休亦大惟艱	以朝臣無能立功至天故其當視於此我周受命無窮惟美亦大惟艱難不可輕忽謂之易治朝直遥反易以豉反
重意	我受命無疆惟休召誥惟王受命無疆惟休太甲實萬丗無疆之休
告君乃猷𥙿我不以後人迷	告君汝謀寛饒之道我留與汝輔王不用後人迷惑故欲教之
公曰前人敷乃心乃悉命汝作汝民極	前人文武布其乃心爲法度乃悉以命汝矣爲汝民立中正矣爲汝于僞反
曰汝明勗偶王在亶乗兹大命	汝以前人法度明勉配王在於誠信行此大命而巳亶丁但反
惟文王德丕承無疆之恤	惟文王聖德爲之子孫無忝厥祖大承無窮之憂
公曰君告汝朕允	告汝以我之誠信
保奭其汝克敬以予監于殷䘮大否	呼其官而名之勑使能敬以我言視於殷䘮亡大否言其大不可不戒䘮息浪反否方九反
肆念我天威予不允惟若兹誥予惟曰襄我二人	以殷䘮大故當念我天德可畏言命無常我不信惟若此誥我惟曰當因我文武之道而行之
汝有合哉言曰在時二人天休滋至惟時二人弗戡	言汝行事動當有所合哉發言常在是文武則天美周家日益至矣惟是文武不勝受言多福戡音堪勝音升
其汝克敬德明我俊民在讓後人于丕時	其汝能敬行德明我賢人在禮讓則後代將於此道大且是
嗚呼篤棐時二人我式克至于今日休	言我厚輔是文武之道而行之我用能至于今日其政羙
我咸成文王功于不怠丕冐海隅出日罔不率俾	今我周家皆成文王功于不懈怠則德教大覆冐海隅日所出之地無不循化而使之俾必耳反懈佳賣反
重言	罔不率俾二本篇武成
公曰君予不惠若兹多誥予惟用閔于天越民	我不順若此多誥而巳欲使汝念躬行之閔勉也我惟用勉於大道加於民
公曰嗚呼君惟乃知民德亦罔不能厥𥘉惟其終	惟汝所知民德亦無不能其𥘉鮮能有終惟其終則惟君子戒召公以慎終鮮息淺反
重意	惟其終下篇惟厥終
祗若兹往敬用治	當敬順我此言自今以往敬用治民職事
