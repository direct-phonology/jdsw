論語陽貨第十七何晏集解	九卄四章
陽貨欲見孔子孔子不見	孔安國曰陽貨陽虎也季氏家臣而專魯國之政欲見孔子使仕也
歸孔子豚	孔安國曰欲使徃謝故遺孔子豚也
孔子時其亡也而徃拜之遇諸塗	孔安國曰塗道也於道路與相逄也
謂孔子曰来予與爾言曰懷其寳而迷其邦可謂仁乎曰不可	馬融曰言孔子不仕是懷寳也知國不治而不為政是迷邦也
好從事而亟失時可謂智乎曰不可	孔安國曰言孔子拪拪好從事而數不遇失時不為有智也
日月逝矣歳不我與	馬融曰年老嵗月巳徃當急仕也
孔子曰諾吾將仕矣	孔安國曰以順辭免害也
子曰性相近也習相逺也	孔安國曰君子慎所習也
子曰唯上智與下愚不移	孔安國曰上智不可強使為悪下愚不可使強賢也
子之武城聞絃歌之聲	孔安國曰子游為武城宰
夫子莞爾而笑	莞爾小笑貌
曰割鷄焉用牛刀	孔安國曰言治小何湏用大道
子游對曰昔者偃也聞諸夫子曰君子學道則愛人小人學道則易使	孔安國曰道禮樂也樂以和人人和則易使也
子曰二三子	孔安國曰從行者也
偃之言是也前言戯之耳	孔安國曰戯以治小而用大道
公山不擾以費畔召子欲徃	孔安國曰不擾為季氏宰與陽虎共執季桓子而召孔子也
子路不恱曰未之也巳何必公山氏之之也	孔安國曰之適也無可之則止耳何必公山氏之適
子曰夫召我者而豈徒哉如有用我者吾其爲東周乎	興周道於東方故曰東周
子張問仁於孔子孔子對曰能行五者於天下為仁矣請問之曰恭寛信敏惠恭則不侮	孔安國曰不見侮慢也
寛則得衆信則人任焉敏則有功	孔安國曰應事疾則多成功也
惠則足以使人佛肹召子欲徃	孔安國曰晉大夫趙簡子之邑宰
子路曰昔者由也聞諸夫子曰親於其身為不善者君子不入	不入其國
佛肸以中牟叛子之徃也如之何子曰然有是言曰不曰堅乎磨而不磷不曰白乎涅而不緇	孔安國曰磷薄也涅可以染皂者言至堅者磨之而不薄至白者染之涅不黒君子雖在濁亂濁亂不能汚也
吾豈匏瓜也哉焉能繋而不食	匏瓠也言瓠匏瓜得繋一處者不食故也吾自食物當東西南北不得如不食之物繋滯一處也
子曰由也汝聞六言六蔽矣乎	六言六蔽下六事謂仁智信直勇剛也
對曰未也居吾語汝	孔安國曰子路起對故使還坐也
好仁不好學其蔽也愚	孔安國曰仁者愛物不知所以裁之則愚
好知不好學其蔽也蕩	孔安國曰蕩無所適中也
好信不好學其蔽也賊	孔安國曰父子不知相爲隱之輩
好直不好學其蔽也絞好勇不好學其蔽也亂好剛不好學其蔽也狂	孔安國曰狂妄抵觸人
子曰小子何莫學夫詩	苞氏曰小子門人也
詩可以興	孔安國曰興引譬連類
可以觀	鄭玄曰觀觀風俗之盛衰
可以羣	孔安國曰羣居相切磋也
可以怨	孔安國曰怨刺上政
邇之事父逺之事君	孔安國曰邇近也
多識於鳥獸草木之名子謂伯魚曰女為周南邵南矣乎人而不為周南邵南其猶正牆面而立也與	馬融曰周南邵南國風之始淑女以配君子三綱之首王教之端故人而不為如向牆而立
子曰禮云禮云玉帛云乎哉	鄚玄曰玉珪璋之屬帛束帛之屬言禮非伹崇此玉帛而巳所貴者乃貴其安上治民也
樂云樂云鍾皷云乎哉	馬融曰樂之所貴者移風易俗非謂鍾皷而巳也
子曰色厲而内荏	孔安國曰荏柔也謂外自矝厲而内柔佞者
譬諸小人其猶穿窬之盗也與	孔安國曰為人如此猶小人之有盗心穿穿壁窬窬牆之也
子曰郷原德之賊也	周生烈曰所至之郷輙原其人情而為巳意以待之是賊亂德者也一曰郷向也古字同謂人不能剛毅而見人輙原其趣向容媚而合之言此所以賊德也
子曰道聽而塗說德之棄	馬融曰聞之於道路則傳而說之
子曰鄙夫可與事君哉	孔安國曰言不可與事君
其未得之患得之	患得之者患不能得之楚俗言
既得之患失之苟患失無所不至矣	鄭玄曰無所不至者言邪媚無所不為也
子曰古者民有三疾今也或是之亡也	苞氏曰言古者民疾與今時異也
古之狂也肆	苞氏曰肆極意敢言也
今之狂也蕩	孔安國曰蕩無所據
古之矝也㢘	馬融曰有㢘隅也
今之矝也忿戾	孔安國曰悪理多怒
古之愚也直今之愚也詐而巳矣子曰悪紫之奪朱	孔安國曰朱正色紫間色之好者悪其邪好而奪正色
悪鄚聲之亂雅樂	苞氏曰鄚聲淫聲之哀者悪其奪雅樂也
悪利口之覆邦家	孔安國曰利口之人多言少實苟能恱媚時君傾覆其國家也
子曰予欲無言子貢曰子如不言則小子何述焉	言之為益少故欲無言也
子曰天何言哉四時行焉百物生焉天何言哉孺悲欲見孔子孔子辭之以疾將命者出户取瑟而歌使之聞之	孺悲鲁人也孔子不欲見故辭以疾為其將命者不知巳故歌令將命者悟所以令孺悲思也
宰我問三年之䘮期巳久矣君子三年不為禮禮必壞三年不為樂樂必崩舊糓既沒新糓既升鑚燧改火期可巳矣	馬融曰周書月令有更火春取榆栁之火夏取棗杏之火季憂取乗柘之火秋取柞楢之火冬取槐檀之火一年之中鑚火各異木故曰改火也
子曰食夫稻也衣夫錦也於女安乎曰安之女安則為之夫君子之居䘮食旨不甘聞樂不樂居處不安故不為也今女安則為之	孔安國曰旨羙也責其無仁於親故再言女安則為之
宰我出曰予之不仁也子生三年然後免於父母之懷	馬融曰子生未三嵗爲父母所懐抱也
夫三年之䘮天下之通䘮也	孔安國曰自天子達於庶人
予也有三年之愛於其父母乎	孔安國曰言子之於父母欲報之德昊天罔極而予也有三年之愛也
子曰飽食终日無所用心難矣哉不有博弈者乎為之猶賢乎巳	為其無所據樂善生淫慾
子路曰君子尚勇乎子曰君子義以為上君子有勇而無義為亂小人有勇而無義為盗子貢問曰君子亦有悪乎子曰有悪悪稱人之悪者	苞氏曰好稱說人悪所以為悪也
悪居下流而訕上者	孔安國曰訕謗毀也
悪勇而無禮者悪果敢而窒者	馬融曰窒窒塞也
曰賜也亦有悪也悪徼以為智者	孔安國曰徼抄也抄人之意以為巳有
悪不遜以為勇者悪訐以為直者	苞氏曰訐謂政發人之隂私
子曰唯女子與小人為難飬也近之則不遜逺之則怨子曰年四十而見悪焉其终也巳	鄭玄曰年在不惑而爲人所悪终無善行也
