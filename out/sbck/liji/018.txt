肴户交反
是故學然後知不足教然後知困	斈則暏巳行之所矩教則見巳道之所未逹○暏丁古反行下孟反下注德行同
知不足然後能自反也知困然後能自強也故曰教學相長也	自反求諸巳也自強脩業不敢倦○強其丈反又其良反下注同長丁兩反下注長稺長者皆同
兊命曰學學半其此之謂乎	言斈人乃益巳之斈半○斈斈上胡孝反下如字斈人胡孝反又音教
古之教者家有塾黨有庠術有序國有學	術當爲遂声之誤也古者仕焉而已者㱕教於閭里朝夕坐於門門側之堂謂之塾周礼五百家爲黨万二千五百家爲遂黨属於鄉遂在逺郊之外○塾音熟一音育術音遂岀注
比年入學	斈者毎歳來入也
中年考校	中猶間也郷遂大夫間歳則考斈者之徳行道藝周礼三歳大比乃考焉○中徐丁仲反注同間間厠之間下同比毗志反
一年視離經辨志三年視敬業樂群五年視博習親師七年視論學取友謂之小成九年知類通逹強立而不反謂之大成	離經断句絶也辨志謂别其心意所趣郷也知類知事義之比也強立臨事不惑也不反不違失師道○樂五孝反又音岳下不能樂斈同断句丁乱反别彼列反趣七住反郷許亮反比必履反一音必利反
夫然後足以化民易俗近者說服而逺者懷之此大學之道也	懷來也安也○說音恱
記曰蛾子時術之其此之謂乎	蛾蚍蜉也蚍蜉之子微蟲耳時術蚍蜉之所爲其功乃復戌大垤○蛾魚起反注同本或作蟻蚍音毗蜉音孚尓雅云毗蜉大蟻復扶又反垤大結反毛詩傳云蟻冡也
大學始教皮弁祭菜示敬道也	皮弁天子之朝朝服也祭莱礼先聖先師莱謂芹藻之属○朝朝並直淫反芹音勤藻音早重意皮弁祭莱郊特牲王皮弁以聽祭報
宵雅肄三官其始也	宵之言小也肄習也習小雅之三謂鹿鳴四牡皇皇者華也此皆君臣宴樂相勞苦之詩爲始斈者習之所以勤之以官且取上下相和厚○宵音消肄本又作肆同以二反注同樂音洛勞力告反又如字爲于僞反
入學鼔篋孫其業也	鼔篋擊鼔警衆乃發篋出所治經業也孫猶恭順也○篋苦恊反孫音遜注及下皆同警京領反
夏楚二物収其威也	夏槄也楚荆也二者所以扑撻犯礼者収謂収歛整斉之威威儀也〇夏古雅反注同槄吐刀反尓雅云槄山榎扑普卜反尚書云扑作教刑撻他逹反
未卜禘不視學游其志也	禘大祭也天子諸侯旣祭乃視斈考校以游暇斈者之志意○禘大計反游音由本亦作遊暇戸嫁反舊古雅反
時觀而弗語存其心也	使之悱悱憤憤然後啓發也○語魚庶反悱芳鬼反憤扶粉反一本直作悱憤
㓜者聽而弗問學不躐等也	斈教也教之長稺○斈胡孝反注同躐音里輒反稺直吏反
此七者教之大倫也	倫理也自大斈始教至此其義七也
記曰凡學官先事士先志其此之謂乎	官居官者也士斈士也
大學之教也時教必有正業退息必有居	有居有常居也
學不學操縵不能安弦	操缦雜弄○操七刀反注同縵未旦反雜徂合反
不學博依不能安詩	博依廣譬喻也○依或爲衣依於豈反注皆同
不學雜服不能安禮	雜服冕服皮弁之属雜或爲雅
不興其藝不能樂學	興之言喜也歆也藝謂礼樂射御書数○興虚應反歆許金反
故君子之於學也藏焉脩焉息焉遊焉	藏謂懷抱之脩習也息謂作勞休止之為息遊謂間暇无事之為遊〇間音閑
夫然故安其學而親其師樂其友而信其道是以雖離師輔而不反也兊命曰敬孫務時敏厥脩乃來其此之謂乎	敬孫敬道孫業也敏疾也厥其也斈者務及時而疾其所脩之業乃來○樂其音岳又音洛又五孝反離力智反重言其此之謂乎五並見上文
今之教者呻其佔畢多其訊	呻吟反
此四者教之所由興也	興起也
發然後禁則扞格而不勝	教不能勝其情慾格讀如凍咨之􁅅扞堅不可入之貌○扞胡半反注同格胡客反又户隔反扞格不入也注同勝音升又升證反􁅅胡客反下同此二字並從二或水旁作非一音户各反
時過然後學則勤苦而難成	時過則思放也○過胡卧反
雜施而不孫則壞亂而不脩	小者不逹大者難識斈者所惑也○壞音恠徐胡拜反
獨學而無友則孤陋而寡聞	不相觀也
燕朋逆其師	燕猶䙝也䙝其朋友○燕音鷰䙝息列反下同
燕辟廢其學	䙝師之譬喻○辟音譬注及下罕辟同
此六者教之所由廢也	廢㓕
君子旣知教之所由興又知教之所由廢然後可以爲人師也故君子之教喻也道而弗牽強而弗抑開而弗逹	道示之以道塗也抑猶推也開爲發頭角○道音導注道示及下同強沈其良反徐其兩反下同爲于僞反下爲斈者同
道而弗牽則和強而弗抑則易開而弗逹則思和易以思可謂善喻矣	思而得之則深
學者有四失教者必知之人之學也或失則多或失則寡或失則易或失則止此四者心之莫同也	失於多謂才少者失於寡謂才多者失於易謂好問不識者失於止謂好思不問者○好呼报反下好思好述同
知其心然後能救其失也	救其失者多与易則抑之寡与止則進之
教也者長善而救其失者也善歌者使人繼其聲善教者使人繼其志	言爲之善者則後人楽放傚○長丁丈反下文及注同教如字一本作斈胡孝反放方往反傚胡教反
其言也約而逹微而臧罕譬而喻可謂繼志矣	師說之明則弟子好述之其言少而解臧善也○臧子郎反解胡買反下文注同
君子知至學之難易而知其美惡然後能博喻能博喻然後能爲師能爲師然後能爲長能爲長然後能爲君	美惡說之是非也長逹官之長○惡烏路反又如字
故師也者所以學爲君也	弟子斈於師斈爲君
是故擇師不可不慎也	師善則善
記曰三王四代唯其師此之謂乎	四代虞夏殷周
凡學之道嚴師爲難	嚴尊敬也
師嚴然後道尊道尊然後民知敬學是故君之所不臣於其臣者二當其爲尸則弗臣也當其爲師則弗臣也	尸主也爲祭主也
大學之禮雖詔於天子無北面所以尊師也	尊師重道焉不使処臣位也武王踐阼召師尚父而問焉曰昔黄帝顓頊之道存乎意亦忽不可得見与師尚父曰在丹書王欲聞之則斉矣王斉三日端冕師尚父亦端冕奉書而入負屏而立王下堂南靣而立師尚父曰先王之道不北靣王行西折而南東靣而立師尚父西靣道書之言〇顓音專頊許玉反与音餘斉側皆反下同奉芳勇反折之設反
善學者師逸而功倍又從而庸之不善學者師勤而功半又從而怨之	從隨也庸功也功之受其道有功於巳
善問者如攻堅木先其易者後其節目及其乆也相說以解不善問者反此	言先易後難以漸入○說音悅
善待問者如撞鍾叩之以小者則小鳴叩之以大者則大鳴待其從容然後盡其聲不善荅問者反此	從讀如冨父舂戈之舂舂容謂重撞擊也始者一声而已斈者旣開其端意進而復問乃極說之如撞鍾之成声矣從或爲松○撞丈江反叩音口從依注讀爲春式容反父音甫重直用反復扶又反
此皆進學之道也	此皆善問善荅也
記問之學不足以爲人師	記問謂豫誦雜難雜說至講時爲斈者論之此或時師不心解或斈者所未能問○難乃旦反
必也其聽語乎	必待其問乃說之
力不能問然後語之語之而不知雖舎之可也	舎之湏後○語魚據反下同舎音捨又如字注下同
良冶之子必學爲裘	仍見其家錮𥙷穿鑿之器也𥙷器者其金柔乃合有似於爲裘○冶音也錮音固穿字又作䆤音川鑿在洛反
良弓之子必學爲箕	仍見其家撓角幹也撓角幹者其材冝調調乃三躰相勝有似於爲楊桞之箕○箕音基注同撓而小反下同曲屈也一音乃孝反幹古旦反勝音升任也一本作称尺證反
始駕馬者反之車在馬前	以言仍見則貫即事易也○始駕者一本作始駕馬者貫古患反習也
君子察於此三者可以有志於學矣	仍讀先王之道則爲來事不惑
古之學者比物醜類	以事相况而爲之醜猶比也醜或爲計
鼔無當於五聲五聲弗得不和水無當於五色五色弗得不章學無當於五官五官弗得不治師無當於五服五服弗得不親	當猶主也五服斬衰至緦麻之親○當丁浪反主也下及注皆同治直吏反
君子曰大德不官	謂君也
大道不器	謂聖人之道不如器施於一物
大信不約	謂若胥命于蒲无盟約○約徐於妙反沈於畧反注同
大時不齊	或時以生或時以死○斉如字
察於此四者可以有志於本矣	本立而道生言以斈爲本則其德於民无不化於俗无不成
三王之祭川也皆先河而後海或源也或委也此之謂務本	源泉所岀也委流所聚也始岀一勺卒成不測○源本又作原委於僞反注同勺時酌反
