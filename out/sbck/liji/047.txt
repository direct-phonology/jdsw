燕義第四十七	陸曰鄭云名燕義者以記君与臣燕飲之礼上下相報之義也
鄭氏註古者周天子之官有庶子官庶子官職諸侯卿大夫士之庶子之卒掌其戒令與其教治别其等正其位	職主也庶子猶諸子也周禮諸子之官司馬之屬也卒讀皆為倅諸子副代父者也戒令致於大子之事教治脩德斈道位朝位也〇卒依注音倅七對反又蒼忽反副也治直吏反注及下同别彼列反大子音泰後大子太斈同朝直遥反
國有大事則率國子而致於大子唯所用之若有甲兵之事則授之以車甲合其卒伍置其有司以軍法治之司馬弗正	囯子諸子也軍法百人爲卒五人爲伍弗不也國子屬大子司馬雖有軍事不賦也〇合如字徐音閤卒伍子忽反注同伍音五弗正音征
凢國之政事國子存游卒使之脩德學道春合諸學秋合諸射以考其藝而進退之	游卒未仕者也斈大斈也射射宫也燕礼有庶子宫是以義載此以爲說〇卒七内反注同
諸侯燕禮之義君立阼階之東南南郷爾卿大夫皆以進定位也君席阼階之上居主位也君獨升立席上西面特立莫敢適之義也	定位者爲其始入踧踖揖而安定也〇郷許亮反適音敵大歴反本亦作敵爲于僞反下文爲疑同踧本亦作蹴子六反踖子昔反又積亦反
設賔主飲酒之禮也使宰夫爲獻主臣莫敢與君亢禮也不以公卿爲賔而以大夫爲賔爲疑也明嫌之義也賔入中庭君降一等而揖之禮之也	設賔主者飲酒致歡也宰夫主膳食之官也天子使膳宰爲主人公孤也疑自下上至之辝也公卿尊矣復以爲賔則尊与君大相近○亢苦浪反使宰夫本亦作使膳夫上時掌反復扶又反大音泰舊他佐反近附近之近
君舉旅於賔及君所賜爵皆降再拜稽首升成拜明臣禮也君荅拜之禮無不荅明君上之禮也臣下竭力盡能以立功於國君必報之以爵禄故臣下皆務竭力盡能以立功是以國安而君寧禮無不荅言上之不虚取於下以上必明正道以道民民道之而有功然後取其什一故上用足而下不匱也是以上下和親而不相怨也和寧禮之用也此君臣上下之大義也故曰燕禮者所以明君臣之義也	言垩人制禮因事以託政臣再拜稽首是其竭力也君荅拜之是其報以禄惠也○稽徐本作䭫音啓以道音導下同什音十匱求位反重言燕礼者所以明君臣之義也二一見上萹射義又經解二十六朝覲之礼所以明君臣之義也
席小卿次上卿大夫次小卿士庶子以次就位於下獻君君舉旅行酬而后獻卿卿舉旅行酬而后獻大夫大夫舉旅行酬而后獻士士舉旅行酬而后獻庶子爼豆牲體薦羞皆有等差所以明貴賤也	牲體爼實也薦謂脯醢也羞庶羞也〇差𥘉佳反又初冝反醢音海重言所以明貴賤也三重見下篇
