三才章第七曾子曰甚哉孝之大也	參聞行孝無限髙卑始知孝之爲大也
子曰夫孝天之經也地之義也民之行也	經常也利物爲義孝爲百行之首人之恒德若三辰運天而有常五土分地而爲義也○行下孟反下同
天地之經而民是則之	天有常明地有常利言人法則天地亦以孝爲常行也
則天之明因地之利以順天下是以其敎不肅而成其政不嚴而治	法天明以爲常因地利以行義順此以施政敎則不待嚴肅而成理也
先王見敎之可以化民也	見因天地敎化人之易也
是故先之以博愛而民莫遺其親	君愛其親則人化之無有遺其親者
陳之以德義而民興行	陳說德義之美爲衆所慕則人起心而行之
先之以敬讓而民不爭	君行敬讓則人化而不爭
導之以禮樂而民和睦	禮以檢其跡樂以正其心則和睦矣
示之以好惡而民知禁	示好以引之示惡以止之則人知有禁令不敢犯也○好如字又呼報反惡如字又烏路反
詩云赫赫師尹民具爾瞻	赫赫明盛貌也尹氏爲太師周之三公也義取大臣助君行化人皆瞻之也
