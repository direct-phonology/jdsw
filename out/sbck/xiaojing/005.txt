士章第五資於事父以事母而愛同資於事父以事君而敬同	資取也言愛父與母同敬父與君同
故母取其愛而君取其敬兼之者父也	言事父兼愛與敬也
故以孝事君則忠	移事父孝以事於君則爲忠矣
以敬事長則順	移事兄敬以事於長則爲順矣
忠順不失以事其上然後能保其禄位而守其祭祀	能盡忠順以事君長則常安禄位永守祭祀
蓋士之孝也詩云夙興夜寐無忝爾所生	忝辱也所生謂父母也義取早起夜寐無辱其親也○忝吐簟反
