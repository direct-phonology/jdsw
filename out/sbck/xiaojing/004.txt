卿大夫章第四非先王之法服不敢服	服者身之表也先王制五服各有等差言卿大夫遵守禮法不敢僭上偪下
非先王之法言不敢道非先王之德行不敢行	法言謂禮法之言德行謂道德之行若言非法行非德則虧孝道故不敢也○德行下孟反註之行下擇行行滿同
是故非法不言非道不行	言必守法行必遵道
口無擇言身無擇行	言行皆遵法道所以無可擇也
言滿天下無口過行滿天下無怨惡	禮法之言焉有口過道德之行自無怨惡○惡去聲
三者備矣然後能守其宗廟	三者服言行也禮卿大夫立三廟以奉先祖言能備此三者則能長守宗廟之祀
蓋卿大夫之孝也詩云夙夜匪懈以事一人	夙早也懈惰也義取爲卿大夫能早夜不惰敬事其君也○懈佳賣反
