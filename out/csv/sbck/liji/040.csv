source,commentary
投壷第四十,陸曰鄭云投壷者主人与客燕飲講論才兿之礼也别錄屬吉禮亦實曲禮之正篇也皇云與射爲類冝屬嘉禮或云冝屬賔禮也
禮記鄭氏註投壷之禮主人奉矢司射奉中使人執壷,矢所以投者也中士則鹿中也射人奉之者投壷射之類也其奉之西階上北面〇投壷壷器名以矢投其中射之類奉音捧芳勇反下及注皆同徐音如字下奉中同
主人請曰某有枉矢哨壷請以樂賔賔曰子有旨酒嘉肴某旣賜矣又重以樂敢辭,燕飲酒旣脫屨升坐主人乃請投壷也否則或射所謂燕射也枉哨不正貌爲謙辝〇枉紆往反哨七笑反徐又以救反枉哨不正貌王粛云枉不直哨不正也樂賔音洛下同一讀下以樂音岳言投壷以樂肴户交反重直用反下及注同稅本亦作脫吐活反請七井反下文同
主人曰枉矢哨壷不足辭也敢固以請賔曰某旣賜矣又重以樂敢固辭,固之言如故也言如故辝者重辝也
主人曰枉矢哨壷不足辭也敢固以請賔曰某固辭不得命敢不敬從,不得命不以命見許〇重意某固辝不得命敢不敬從雜記一干固辝不獲命敢不敬從
賔再拜受主人般還曰辟,賔再拜受拜受矢也主人旣辟進授矢两楹之間也○般歩干反下同還音旋下同辟音避徐扶亦反注及下同
主人阼階上拜送賔般還曰辟,拜送送矢也辟亦於其階上
巳拜受矢進即兩楹間退反位揖賔就筵,主人旣拜送矢又自受矢進即两楹間者言將有事於此也退乃揖賔即席欲与階進明爲偶也賔席主人席皆南郷間相去如射物○郷許亮反
司射進度壷間以二矢半反位設中東面執八筭興,度壷度其所設之処也壷去坐二矢半則堂上去賔席主人席邪行各七尺也反位西階上位也設中東靣旣設中亦實八筭於中横委其餘於中西執筭而立以請賔俟投○度徒洛反注同以二矢半一本无此四字依注則有筭悉乱反下皆同処昌慮反坐才卧反又如字下同邪似嗟反
請賔曰順投爲入比投不釋勝飲不勝者正爵旣行請爲勝者立馬一馬從二馬三馬旣立請慶多馬請主人亦如之,請猶告也順投矢本入也比投不拾也勝飲不勝言以能養不能也正爵所以正礼之爵也或以罰或以慶馬勝筭也謂之馬者若云技兿如此任爲將帥乗馬也射投壷皆所以習武因爲樂〇比毗志反頻也徐扶質反注同勝飲上乃證反下於鴆反注及下同爲于僞反勝者立馬俗本或此句下有馬從二馬五字誤拾其劫反下文及注皆同技其綺反任而林反將子匠反帥色類反樂音洛
命弦者曰請奏貍首間若一大師曰諾,弦鼔瑟者也貍首詩篇名也今逸射義所云詩曰曾孫侯氏是也間若一者投壷當以爲志取節焉〇貍吏持反間間厠之間注同大音泰
左右告矢具請拾投有入者則司射坐而釋一筭焉賔黨於右主黨於左,拾更也告矢具請更投者司射也司射東靣立釋筭則坐以南爲右北爲左也巳投者退各反其位〇更古衡反下同
卒投司射執筭曰左右卒投請數二筭爲純一純以取一筭爲竒遂以竒筭吿曰某賢於某若干純竒則曰竒鈞則曰左右鈞,卒巳也賔主之黨畢巳投司射又謂数其所釋左右筭如数射筭一純以取實於左手十純則縮而委之每委異之有餘則横諸純下一筭爲竒竒則縮諸純下兼歛左筭實於左手一純以委十則異之其他如右獲畢則司射执竒筭以告於賔与主人也若告云某賢於某者未斥主黨勝与賔黨勝与以勝爲賢尚技藝也鈞猶等也等則左右手各執一筭以告〇数色主反注同爲純音全下及注同鄭注儀礼如字云純全也竒紀冝反下同遂以竒筭告一本此句上更有勝者同射五字誤鈞居旬反縮色六反直也其它音他􁏪与音餘下勝与同技其綺反
命酌曰請行觴酌者曰諾,司射又請於賔与主人以行正爵酌者勝黨之弟子○觴失羊反字或作勝同
當飲者皆跪奉觴曰賜灌勝者跪曰敬養,酌者亦酌奠於豊上不勝者坐取乃退而跪飲之灌猶飲也言賜灌者服而爲尊敬辝也周礼曰以灌賔客賜灌敬養各与其偶於西階上如飲射爵○跪其委反奉芳勇反下注奉觴同灌古乱反養羊尚反注同飲於鴆反下飲不勝同
正爵旣行請立馬馬各直其筭一馬從二馬以慶慶禮曰三馬旣備請慶多馬賔主皆曰諾,飲不勝者畢司射又請爲勝者立馬當其所釋筭之前三立馬者投壷如射亦三而止也三者一黨不必三勝其一勝者井其馬於再勝者以慶之明一勝不得慶也飲慶爵者偶親酌不使弟子无豊○直如字又持吏反爲于僞反
正爵旣行請徹馬,投壷礼畢可以去其勝筭也旣徹馬无筭爵乃行〇去起吕反
筭多少視其坐,筭用當視坐投壷者之衆寡爲数也投壷者人四矢亦人四筭〇坐如字又才卧反注同
籌室中五扶堂上七扶庭中九扶,籌矢也鋪四指曰扶一指按寸春秋傳曰膚寸而合投壷者或於室或於堂或於庭其礼亵隨晏早之冝无常処〇籌直由反扶芳于反下及注同鋪普烏反又芳夫反䙝息列反処昌慮反
筭長尺二寸,其莭三扶可也或曰筭長尺有握握素也○長直亮反注同
壷頸脩七寸腹脩五寸口徑二寸半容斗五升壷中實小豆焉爲其矢之躍而岀也壷去席二矢半,脩長也腹容斗五升三分益一則爲二斗得圜囷之象積三百二十四寸也以腹脩五寸約之所得求其圜周圜周二尺七寸有竒是爲腹徑九寸有餘也實以小豆取其滑且堅〇頸吉井反又九領反徐其声反爲于僞反躍羊略反圜音圎囷去倫反竒紀宜反滑乎八反
矢以柘若棘母去其皮,取其堅且重也舊說云矢大七分或言去其皮莭〇柘止夜反木名母音无下皆同去起吕反注同
魯令弟子辭曰母幠母敖母偝立母踰言偝立踰言有常爵薜令弟子辭曰母憮母敖母偝立母踰言若是者浮,弟子賔黨王黨年稺者也爲其立堂下相䙝慢司射戒令之記魯薛者礼衰乖異不知孰是也幠敖慢也偝立不正郷前也踰言逺談語也常爵常所以罰人之爵也浮亦謂是也晏子春秋曰酌者奉觴而進曰君令浮晏子時以罰梁丘據浮或作匏或作符俞或爲遥○憮好吾反下同敖也敖五報反舊五羔反敖慢也偝音佩徐符代反舊又蒲來反浮縛謀反罰也稺直吏反爲于僞反敖五報反又五羔反下同傲也五報反郷許亮反據本又作処同音据匏薄交反
鼔○◍○○○◍□○□○○□半○◍○◍○○〇◛◛〇◍○魯鼔○◍○○○◍◍○◍○○◛◍〇◍○○◍◍〇半○◍○○○◍◍〇薜鼔,此魯薛擊鼔之莭也圜者擊鼙方者擊鼔古者㪯事鼔各有莭聞其莭則知其事矣○圜音貟鼙薄迷反鄭呼爲鼔也其声下其音榻榻然榻音吐臘反◍方鼔鄭呼爲鼔也其声髙其音鏜鏜然鏜音吐郎反
取半以下爲投壷禮盡用之爲射禮,投壷之鼔半射節者投壷射之細也射謂燕射
司射庭長及冠士立者皆屬賔黨樂人及使者童子皆屬主黨,庭長司正也使者主人所使薦羞者樂人囯子能爲樂者此皆与於投壷○長丁丈反注同冠古乱反与音預
魯鼔○◍○○◍◍○○半○◍○◍○○○○◍○◍○薜鼔○◍〇○○〇◍〇◍○◍〇〇○◍○◍〇○◍〇半〇◛〇◛〇○○〇◍○,此二者記兩家之異故兼列之
