source,commentary
生民之什詁訓傳第二十四,自生民至卷阿八篇成王周公之正大雅
毛詩大雅鄭氏箋生民尊祖也后稷生於姜嫄文武之功起于后稷故推以配天焉厥初生民時維姜嫄,生民夲后稷也姜姓也后稷之毋配高辛氏帝焉箋云厥其初始時是也言周之始祖其生之者是姜嫄也姜姓者炎帝之後有女名嫄當堯之時爲高辛氏之世妃夲后稷之𥘉生故謂之生民嫄音原姜姓嫄名有邰氏之女
生民如何克禋克祀以弗無子,禋敬弗去也去無子求有子古者必立郊禖焉玄鳥至之日以大牢祠于郊禖天子親往后妃率九嬪御乃禮天子所御帶以弓韣授以弓矢于郊禖之前箋云克能也弗之言祓也姜嫄之生后稷如何乎乃禋祀上帝於郊禖以祓除其無子之疾而得其福也能者言齊肅當神明意也二王之後得用天子之禮禋音因鄭祭天名弗音拂注同去起吕反下同禖音梅下同祠嗣絲反夲亦作祀嬪婢人反韣音獨弓衣祓音拂又音廢下同齊側皆反夲亦作齋篇末齊敬同
履帝武敏歆攸介攸止載震載夙載生載育時維后稷,履踐也帝髙辛氏之帝也武迹敏疾也從於帝而見于天將事齊敏也歆饗介大也止福禄所止也震動夙早育長也后稷播百榖以利民箋云帝上帝也敏拇也介左右也夙之言肅也祀郊禖之時時則有大神之迹姜嫄履之足不能滿履其拇指之處心體歆歆然其左右所止仕如有人道感巳者也於是遂有身而肅戒不復揖後則生子而養長之名曰棄舜臣堯而舉之是爲后稷敏密謹反歆許金反介音戒震眞愼反鄭有娠也見賢遍反齊側皆反又如字長張文反下同拇音母足大指介又如字處昌慮反復扶又反下故復同
誕彌厥月先生如達,誕大彌終達生也姜嫄之子先生者也箋云達羊子也大矣后稷之在其母終人道十月而生生如達之生言易也彌面支反達他末反注同說文云小羊也沈云毛如字易以䜴反下同
不坼不副無葘無害,言易也凡人在母母則病生則圻副葘害其母横逆人道坼勑宅反副孚逼反說文云分也字林云判也匹亦反葘音災注同
以赫厥靈上帝不寜不康禋祀居然生子,赫顯也不寜寜也不康康也箋云康寜皆安也姜嫄以赫然顯著之徴其有神靈審矣此乃天帝之氣也心猶不安之又不安徒以禋祀而無人道居黙然自生子懼時人不信也
誕寘之隘巷牛羊腓字之,誕大寘置腓辟字愛也天生后稷異之於人欲以顯其靈也帝不順天是不明也故承天意而異之于天下箋云天異之故姜嫄置后稷於牛羊之徑亦所以異之寘之豉反下同隘於懈反巷户降反腓符非反
誕寘之平林㑹伐平林,牛羊而辟人者理也置之平林又爲人所収取之
誕寘之寒氷鳥覆翼之,大鳥來一翼覆之一翼藉之人而収取之又其理也
鳥覆翼之鳥乃去矣后稷􁀾矣,於是知有天異往取之矣后稷􁀾􁀾然而泣􁀾音孤
實覃實訏厥聲載路誕實匍匐克岐克嶷以就口食,覃長訏大路大也𡵨知意也嶷識也箋云實之言適也覃謂始能坐也訏謂張口嗚呼也是時聲昔則已大矣能匍匐則𡵨𡵨然意有所知也其貌嶷嶷然有所識别也以此至干能就衆人口自食謂六七歳時覃徒南反夲或作譚訏况于反匍音蒲又音符夲亦作扶匐蒲北反又音服夲亦作服𡵨其冝反嶷魚極反說文作疑云小兒有知長張丈反或如字別彼列反
蓺之荏菽荏菽旆旆禾役穟穟麻麥幪幪瓜瓞唪唪,荏菽戎菽也旆旆然長也役列也穟穟苗好美也幪幪然茂盛也唪唪然多實也箋云蓺樹也戎菽大豆也就口食之時則有種殖之志言无性也蓺魚丗反荏菽荏而甚反菽或作叔音同郭璞云今胡豆是旆蒲貝反穟音遂幪莫孔反瓞田節反唪布孔反徐又薄孔反長如字又張文反
誕后稷之穡有相之道,相助也箋云大矣后稷之掌稼穡有見助之道謂若神助之力相息亮反注同
茀厥豐草種之黃茂實方實苞實種實裦實發實秀實堅實好實頴實栗即有邰家室,茀治也黃嘉榖也茂美也方極畝也苞本也種雜種也褎長也發尽發也不榮而實曰秀頴垂頴也栗其實栗栗然邰姜嫄之囯也堯見天因邰而生后稷故囯各稷於邰命使事天以顯神順天命耳箋云豐苞亦茂也方齊等也種生不雜也褎枝葉長也發發管時也栗成就也后稷教民除治茂草使種黍稷黍稷生則茂好孰則大成以此成功堯改封於邰就其成囯之家室无變更也茀音弗韓詩作拂拂茀也種支勇反注下嘉種并江同裦徐秀反頴營井反穗也尚書唐叔得禾異畒同頴是也邰他來反后稷所封囯今在京兆武功縣
誕降嘉種維秬維秠維穈維芭,天降嘉種秬黒黍也秠一桴二米也穈赤苗也芭白苗也箋云天應堯之顯后稷爲之下嘉種秬音巨秠孚鄙反亦黒黍也又孚悲反郭芳婦反穈音門爾雅作舋同郭亡偉友赤粱粟也芭音起徐又巨已反郭云白粱粟也捊芳于反字書云麤糠也應應對之應爲于僞反下夭爲已同
恒之秬秠是穫是畝恒之穈芭是任是負以歸肇祀,恒徧肇始也始歸郊祀也箋云任猶抱也肇郊之神位也后稷以天爲已下此四榖之故則徧種之成孰則穫而畝計之抱負以歸於郊祀天得祀天者二王之後也恒古鄧反夲又作旨穫户郭反任音壬注同肇音兆徧音遍不同
誕我祀如何或舂或揄或簸或蹂釋之叟叟烝之浮浮,揄杼臼也或簸糠者或蹂黍者釋浙米也叟叟聲也浮浮氣也箋云蹂之言潤也大矣我后稷之祀天如何乎美而將說其事也舂而杼出之簸之又潤濕之將復舂之趨於鑿也釋之烝之以爲酒及簠簋之實舂傷容反揄音由又以求反說文作舀戈紹反簸波我反蹂音柔叟所留反字又作溲壽米聲也爾雅作溞音同郭音騷烝之丞反浮如字爾雅說文並作烰抒音食汝反穅音康字亦作康俗米旁作康非浙星歷反說文云汱也汱音大復扶又反鑿子洛反精米也字林作毇云糲米一㓩舂爲八斗也子沃反簠音甫簋音軌
載謀載惟取蕭祭脂取羝以軷載燔載烈,甞之日涖卜來歳之芟獮之日涖卜來歳之戒社之日涖卜來歳之稼所以興來而繼往也榖熟而謀陳祭而卜矣取蕭合黍臭達牆屋旣奠而後爇蕭合馨香也羝羊牡羊也軷道祭也傳火曰燔貫之如于火曰烈箋云惟思也烈之言爛也后稷旣爲郊祀之酒及其米每諏謀其日思念其禮至其時取蕭草與祭牲之脂爇之於行神之位馨香旣聞取羝羊之體以祭神又燔烈其肉爲尸羞焉自此而往郊羝都禮反字亦作怟軷蒲未反說文云出必吿道神爲壇而祭爲軷字林同父未反燔音煩後皆同涖音利又音類芟所銜反獮息淺反奠徒練反爇如恱反馨呼丁反傅音附貫古亂反諏足湏反謀也
以興嗣歳,興來歲繼往歳也箋云嗣歳今新歳也以先歳之物齊敬犯軷而祀天者將求新歳之豐年也孟春之月令曰乃擇元日祈榖干上帝
卬盛于豆于豆于登其香始升上帝居歆胡臭亶時,卬我也木曰豆瓦曰登豆薦𦵔醢也登大羮也箋云胡之言何也亶誠也我后稷盛𦵔醢之屬當於豆者於登者其馨香始上行上帝則安而歆享之何芳臭之誠得其時乎美之也祀天用瓦豆陶噐質也卬五郎反我也盛音成注同香一夲作馨亶都但反𦵔莊居反醢音海上時掌反
后稷肇祀庶無罪悔以迄于今,迄至也箋云庻衆也后稷肇祀上帝於郊而天下衆民成得其所無有罪過也子孫蒙其福以至於今故推以配天焉迄許乙反
生民八章四章章十句四章章八句行葦忠厚也周家忠厚仁及草木故能内睦九族外尊事黃耇養老乞言以成其福禄焉,九族自巳上至髙祖下至玄孫之親也黄黄髪也耇東梨也乞言從求善言可以爲政者敦史受之葦韋鬼反葦草也耇音苟爾雅云壽也梨利知反又利兮反方言云凍梨老也敦如字夲又作惇同
敦彼行葦牛羊勿踐履方苞方體維葉泥泥,敦聚貌行道也葉𥘉生泥泥箋云苞茂也體成形也敦敦然道旁之葦牧牛羊者母使躐履折傷之草物方茂盛以其終將爲人用故周之先王爲此愛之况於人乎敦徒端反注同泥乃禮反注同張揖作苨苨云草盛也爲于僞反注同爲設同
戚戚兄弟莫逺具爾或肆之筵或授之几,戚戚内相親也肆陳也或陳設筵者或授几者箋云莫无也具猶俱也爾謂進之也正与族人燕兄弟之親无逺无近俱楫而進之年稚者爲設筵而已老者加之以几筵以然反席也鋪陳曰筵藉之曰席稺直吏反
肆筵設席授几有緝御,設席重席也緝御踧踖之容也箋云緝猶續也御侍也兄弟之老者旣爲設重席授几又有相續代而侍者謂敦史也緝七習反重直龍反下同踧子六反踖子亦反
或獻或酢洗爵奠斝,斝爵也夏曰醆殷曰斝周曰爵箋云進酒於客曰獻客荅之曰酢主人又洗爵醻客客受而奠之不舉也用殷爵者尊兄弟也酢才洛反斝古雅反又音嫁夏户雅反醆側簡反字或作琖同醻市由反
醓醢以薦或燔或炙嘉殽脾臄或歌或咢,以肉曰醢醢臄凾也歌者比於琴瑟也徒擊曰咢箋云薦之禮韭𦵔則醓醢也燔用肉炙用肝以脾凾爲加故謂之嘉醓他感反肉醬也鄭注儀禮云醓海也醢呼改反脾婢支反臄渠略反字或作醵咢五洛反爾雅云徒擊鼔謂之咢徒哥謂之謡函胡南反何又户感反本又作同說文云凾舌也又云口裏肉也通俗文云口上曰臄口下曰凾比毗志反炙者夜反
敦弓旣堅四鍭旣鈞舎矢旣均,敦弓畫弓也天子敦弓鍭矢參亭巳均巾蓺箋云舎之言釋也蓺質也周之先王將養老先与群臣行射禮以擇其可與者以爲賔敦音彫注及下同徐又都雷反鍭音侯又音侯釣規旬反舎音捨注同參七南反中丁仲反下皆同可与者音預下与爲同一本直云可者无与字
序賔以賢,言賔客次序皆賢孔子射扵矍相之圃觀者如堵牆射至於司馬使子路執弓矢出延射曰奔軍之將亡囯之大夫與爲人後者不入其餘皆入蓋去者半入者半又使公罔之裘序點楊觶而語曰幼壯孝弟耆耄好禮不從流俗修身以俟死者不在此位蓋去者半處者半序點又楊觶而語曰好斈不倦好禮不變耄勤稱道不亂者不在此位也蓋僅有存焉箋云序賔以賢謂以射中多少爲次第矍俱縳反相息亮反圃布古反又音布觀古亂反又音官堵丁古反奔音奮奮覆敗也將子匠反點都簟反觶之䜴及爵各容三升語魚據反弟音悌耋徒節反好呼報反下皆同不弗武反下同耄莫報反字或作旄同八十曰耄勤音其百年曰期頤僅其靳反
敦弓旣句旣挾四鍭,天子之弓合丸而成規箋云射禮搢三挾一箇言巳挾四鍭則巳徧釋之句古豆反說文作彀云張弓曰彀挾子協反又子合反箇古貴反徧音遍
四鍭如樹,言皆中也
序賔以不侮,言其皆有賢才也箋云不侮者敬也其人敬於禮則射多中
曽孫維主酒醴維醹酌以大斗以祈黃耉,曽孫成王也醹厚也大斗長三尺也祈報也箋云祈告也今我成王承先王之法度爲主人亦旣序賔矣有醇厚之酒醴以大斗酌而甞之而美故以告黃耉之人徴而養之也飲酒之禮曰吿於先王君子可也醹如主反說文厚酒也字林同音女父反斗字又作枓都口反徐又音主三尺也謂大斗之柄也醇音淳
黄耇台背以引以翼,台背大老也引長翼敬也箋云台之言鮐也大老則背有鮐文旣告老人及其來也以禮引之以禮翼之在前曰引在旁曰翼合湯來反徐又音臺爾雅云壽也鮐湯來反魚名一音夷
壽考維祺以介景福,祺吉也箋云介助也養老人而得吉所以助大福也祺音其介音戒毛大也後皆放此
行葦八章章四句故言七章二章章六句五章章四句旣醉太平也醉酒飽德人有士君子之行焉,成王祭宗廟旅醻下偏羣臣至于无筭爵故云醉焉乃見十倫之義志意充滿是謂之飽德大音㤗後大平皆放此行下孟反第四章以下注皆同偏音遍下同見賢遍反
旣醉以酒旣飽以德,旣者盡其禮終其事箋云禮謂旅醻之屬事謂施惠先後及㱕爼之類施音式䜴反
君子萬年介爾景福,箋云君子斥成王也介助景大也成王女有萬年之壽天又助女以大福謂五福也
旣醉以酒爾殽旣將,將行也箋云爾女也殽謂牲躰也成王之爲羣臣爼實以尊卑差次行之
君子萬年介爾昭明,箋云昭光也
昭明有融髙朗令終,融長朗明也始於饗燕終於享祀箋云有又令善也天旣助女以光明之道又使之長有髙明之譽而以善名終是其長也
令終有俶公尸嘉告,俶始也公尸天子以卿言諸侯也箋云俶猶厚也旣始有善令終又厚之公尸以善言告之謂嘏辭也諸侯有功德者入爲天子卿大夫故云公尸公君也俶尺叔反嘏古雅反
其告維何籩豆靜嘉,恒豆之葅水草之和也其醢陸産之物也加豆陸産也其醢水物也邊豆之薦水士之品也不敢用常褻味而貴多品所以交於神明者言道之徧至也箋云公尸所以善言告之是何故乎乃用籩豆之物絜清而美政平氣和所致故也䙝息列反清如字又才性反
朋友攸攝攝以威儀,言相攝佐者以威儀也箋云朋友謂羣臣同志好者也言成王之臣皆有仁孝士君子之行其所以相攝佐威儀之事好呼報反
威儀孔時君子有孝子,箋云孔甚也言成王之臣威儀甚得其冝皆君子之人有孝子之行
孝子不匱永錫爾類,匱竭類善也箋云永長也孝子之行非有竭極之時長以與女之族類謂廣之以敎道天下也春秋傳曰頴考叔純孝也施及莊公匱求位反道音導施以豉反
其類維何室家之壼,壼廣也箋云壼之言梱也其與女之族類云何乎室家先以相梱致巳乃及於天下壼苦夲反梱苦夲反致直置反
君子萬年永錫祚胤,胤嗣也箋云永長也成王女有萬年之壽天又長予女福祚至于子孫○作夲又作胙才路反胤羊刃反
其胤維何天𬒳爾禄,禄福也箋云天予女福祚至于子孫云何乎天覆𬒳女以禄位使禄臨天下𬒳皮寄反注同
君子萬年景命有僕,僕附也箋云成王女旣有萬年之壽天之大命又附著於女謂使爲政教著直略反下同
其僕維何釐爾女士,釐予也箋云天之大命附著於女云何乎予女以女而有士行者謂生淑媛使爲之妃釐力之反媛予眷反妃音配又芳非反
釐爾女士從以孫子,箋云從隨也天旣予女以女而有土行者又使生賢知之子孫以隨之謂傳丗也知音智傳直專反
旣醉八章章四句鳧鷖守成也太平之君子能持盈守成神祇祖考安樂之也,君子斥成王之言君子者太平之時則皆然非獨成王也鳧音符鷖於雞反蒼頡觧詁云鷖鷗也一名水鴞祇祁支反樂音洛篇末注同
鳧鷖在涇公尸來燕來寜,鳧水鳥也鷖鳧屬大平則萬物衆多箋云涇水各也水鳥而居水中猶人爲公尸之在宗廟也故以喻焉祭祀旣畢明日又設禮而與尸燕成王之時尸來燕也其心安不以已實臣之故自嫌言此者美成王事尸之禮備
爾酒旣清爾殽旣馨公尸燕飲福禄來成,馨香之逺聞也箋云爾者女成王也女酒殽清美以與公尸燕樂飲酒之故祖考以福禄來成女聞音問或如字
鳧鷖在沙公尸來燕來冝,沙水旁也冝冝其事也箋云水鳥以居水中爲常今出在水旁喻祭四方百物之尸也其來燕也心自以爲冝亦不以巳實臣自嫌也
爾酒旣多爾殽旣嘉,言酒品齊多而殽備美齊才細反
公尸燕飲福禄來爲,厚爲孝子也箋云爲猶助也助成王也爲于僞反注同協句如字
鳧鷖在渚公尸來燕來處,渚沚也處止也箋云水中之有渚猶平地之有丘也喻祭天地之尸也以配至尊之故其來燕似若止得其處渚之與反沚音止
爾酒旣湑爾殽伊脯公尸燕飲福禄來下,箋云湑酒之泲者也天地之尸尊事尊不以䙝味泲酒脯而巳湑息汝反泲子禮反字又作䍤同
鳧鷖在潨公尸來燕來宗,潨水㑹也宗尊也箋云潨水外之髙者也有瘞埋之象喻祭社稷山川之尸其來燕也有尊主人之意潨在公反說文云小水入大水也徐云鄭音在容仄瘞於例反埋亡皆反字亦作薶同
旣燕于宗福禄攸降公尸燕飲福禄來崇,崇重也箋云旣盡也宗尊宗也羣臣下及民盡有祭社之禮而燕飲焉爲福禄所下也今王宗社又以尸燕福禄之來乃重厚也天子以下其社神同故云然降户江反重直龍反下同
鳧鷖在亹公尸來止熏熏,亹山絶水也熏熏和說也箋云亹之言門也燕上祀之尸於門户之外故以喻焉其來也不敢當王之燕禮故變言來止熏熏坐不安之意亹音門熏許云反說文作醺云醉也說音悅
旨酒欣欣燔炙芬芬公尸燕飲無有後艱,欣欣然樂也芬芬香也無有後艱言不敢多祈也箋云艱難也小神之尸卑用美酒有燔炙可用䙝味也又不能致福禄但令王自今無有後艱而巳令力呈反
鳧鷖五章章六句假樂嘉成王也假樂君子顯顯令德宜民冝人受禄于天,假嘉也冝民冝人冝安民冝官人也箋云顯光也天嘉樂成王有光光之善德安民官人皆得其宜以受福禄於天假音暇
保右命之自天申之,申重也箋云成王之官人也羣臣保右而舉之乃後命用之又用天意申勑之如舜之勑伯禹伯夷之屬右音又助也注同重直用反
干禄百福子孫千億穆穆皇皇冝君冝王,冝君王天下也箋云千求也十萬曰億天子穆穆諸侯皇皇成王行顯顯之令德求禄得百福其子孫亦勤行而求之得禄千億故或爲諸侯或爲天子言皆相勗以道○冝君冝王冝一本作且字勗香玉反
不愆不忘率由舊章,箋云愆過率循也成王之令德不過誤不遺失循用舊典之文章謂周公之禮法愆起連反
威儀抑抑德音秩秩無怨無惡率由群匹,抑抑美也秩秩有常也箋云抑抑密也秩秩清也成王立朝之威儀致密無所失敎令又清明天下皆樂仰之無有怨惡循用群臣之賢者其行能匹耦巳之心惡烏路反又如字注同朝直遥反致直治反本或作緻行下孟反
受福無疆四方之綱之綱之紀燕及朋友,朋友群臣也箋云成王能爲天下之綱紀謂立法度以理治之也其燕飲常與群臣非徒樂族人而巳疆居良反下篇同樂音洛
百辟卿士媚于天子不觧于位民之攸墍,墍息也箋云百辟畿内諸侯也卿士卿之有事也媚愛也成王以恩意及羣臣羣臣故皆愛之不解於其職位民之所以休息由此也辟音壁注同媚眉備反注同觧佳買反注同墍許噐反
假樂四章章六句公劉召康公戒成王也成王將涖政戒以民事美公劉之厚於民而獻是詩也,公劉者后稷之曽孫也夏之始衰見迫逐遷於豳而有居民之道成王始幼少周公居攝政及歸之成王將涖政召公與周公相成王爲左右召公懼成王尚幼稚不留意於治民之事故作是詩美公劉以深戒之○公劉王云公號劉名也尚書傳云公爵劉名也召本亦作邵上照反後皆同涖音利又音類徐力自反夏戸雅反下夏人同少詩照反相息亮反
篤公劉匪居匪康廼埸廼疆廼積廼倉廼裹餱糧于橐于囊思輯用光,篤厚也公劉居於邰而遭夏人亂迫逐公劉公劉乃辟中國之難遂平西戎而遷其民邑於豳焉廼埸廼疆言修其疆場也廼積廼倉言民事時和國有積倉也小曰橐大曰囊思輯用光言民相與和睦以顯於時也箋云厚乎公劉之爲君也不以所居爲居不以所安爲安邰國乃有疆埸也乃有積委及倉也安安而能遷積而能散爲夏人迫逐巳之故不忍闘其民乃裏糧食於囊橐之中棄其餘而去思在和其民人用光大其道爲今子孫之基埸音亦裹音果餱音侯食也字或作糇糧本亦作粮音良糇也橐他洛反囊乃郎反說文云無底曰嚢有底曰橐輯音集又七立反難乃旦反積委上子智反下於僞反為于僞反又如字
弓矢斯張干戈戚揚爰方啓行,戚斧也揚鉞也張其弓矢秉其干戈戚揚以方開道路去之豳盖諸侯之從者十有八國焉箋云干盾也戈句子㦸也爰曰也公劉之去邰整其師旅設其兵噐告其士卒曰爲女方開道而行明巳之遷非爲迫逐之故乃欲全民也戚七歷反鉞音越從才用反又如字盾字又作楯順允反又音允句音鉤卒尊忽反下餘卒士卒皆同爲于僞反下非爲爲公劉皆爲同
篤公劉于胥斯原旣庻旣繁旣順廼宣而無永嘆,胥相宣徧也民無長嘆猶文王之無悔也箋云于於也廣平曰原厚乎公劉之於相此原也以居民民旣衆矣旣多矣旣順其事矣又乃使之時耕民皆安今之居而無長嘆思其舊時也嘆他安反字或作歎徧音遍相息亮反下相此皆同
陟則在巘復降在原何以舟之維玉及瑶鞞琫容刀,巘小山別於大山也舟帶也瑶言有美德也下曰鞸上曰琫言德有度數也容刀言有武事也箋云陟升降下也公劉之相此原地也由原而升巘復下在原言反覆之重居民也民亦愛公劉之如是故進玉瑶容刀之佩巘本又作甗魚輦反又音言又音魚偃反又音彦復音服又扶又反注復下同瑶音遥鞸必頂反琫必孔反别彼列反覆本亦作復同芳福反
篤公劉逝彼百泉瞻彼溥原廼陟南岡乃覯于京,漙大覯見也箋云逝往瞻視溥廣也山脊曰岡絶髙爲之京厚乎公劉之相此原地也往之彼百泉之間視其廣原可居之處乃升其南山之脊乃見其可居者於京謂可營立都邑之處溥音普覯古豆反處昌慮反下之處同
京師之野于時處處于時廬旅于時言言于時語語,是京乃大衆所冝居之也廬寄也直言曰言論難曰語箋云于於時是也京地乃衆民所冝居之野也於是處其所當處者廬舎其賔旅言其所當言語其所當語謂安民館容施教令也廬力居反論魯困反難乃旦反館舎一本作館客
篤公劉于京斯依蹌蹌濟濟俾筵俾几,箋云蹌蹌濟濟士大夫之威儀也俾使也厚乎公劉之居於此京依而築宫室其旣成也與羣臣士大夫飲酒以落之羣臣則相使爲公劉設凡筵使之升坐
旣登乃依乃造其曹執豕于牢酌之用匏,賔巳登席坐矣乃依几矣曹羣也執豕于牢新國則殺禮也酌之用匏儉以質也箋云公劉旣登堂負扆而立羣臣乃適其牧羣博豕於牢中以爲飲酒之殽酌酒以匏爲爵言忠敬也依毛如字鄭於豈反箋云或扆字造七報反匏歩交反殺所戒反搏音博沈音付
食之飲之君之宗之,爲之君爲之大宗也箋云宗尊也公劉雖去邰國來遷群臣從而君之尊之猶在邰也食音嗣飲於鴆反
篤公劉旣溥旣長旣景乃岡相其隂陽觀其流泉,旣景乃岡考於日景參之髙岡箋云厚乎公劉之居豳也旣廣其地之東西又長其南北旣以日景定其經界於山之脊觀相其隂陽寒煖所冝流泉浸潤所及皆爲利民冨國相息亮反注同煖况袁反又乃管反浸子鴆反
其軍三單度其隰原徹田爲糧,三單相襲也徹治也箋云邰后后稷上公之封大國之制三軍以其餘卒爲羡今公劉迁於豳民始從之丁夫適蒲三軍之数單者無羡卒也度其隰與原田之多少徹之使出稅以爲國用什一而稅謂之徹魯哀公曰二吾猶不足如之何其徹也單音丹度待洛反注及下同羡音賤又音衍下同
度其夕陽豳居允荒,山西曰夕陽荒大也箋云允信也夕陽者豳之所處也廣其廣輪豳之所處信寛大也廣古曠反
篤公劉于豳斯館渉渭爲亂取厲取鍜,館倉也正絶流曰亂鍜石也箋云鍜石所以爲鍜質也厚乎公劉於豳地作此宫室乃使人渡渭水爲舟絶流而南取鍜厲斧斤之石可以利噐用伐取材木給築事也厲本又作礪鍜本又作碬丁亂反鍜說文云碬厲石字林大喚反材一本作林
止基廼理爰衆爰有夾其皇澗遡其過澗,皇澗名也遡郷也過澗名也箋云爰曰也止基作宫室之功止而後疆理其田野挍其夫家人数曰益多矣器物有足矣皆布居澗水之旁夾古洽反又古協反澗古晏反遡音素過古禾反注同郷本又作嚮許亮反又與卷阿篇注同校音敎
止旅廼密芮鞫之即,密安也芮水厓也鞫究也箋云芮之言内也水之内曰隩水之外曰鞫公劉居豳旣安軍旅之役止士卒乃安亦就澗水之内外而居修田事也芮本又汭如銳反鞫居六反厓五佳反乎亦作涯隩於六反又於報反字或作澳
公劉六章章十句泂酌召康公戒成王也言皇天親有德饗有道也,泂音逈
泂酌彼行潦挹彼注兹可以餴饎,洞逺也行潦流潦也餴餾也饎酒食也箋云流潦水之薄者也逺酌取之投大器之中又挹之注之於此小器而可以沃酒食之分者以有忠信之德齊絜之誠以薦之故也春秋傳曰人不易物惟德繄物潦音老挹音楫又音邑餴甫云反又作饙字書云一蒸米也饎尺志反字林充之反餾力又反又音留爾雅饙餾飪也孫炎云蒸之曰餴均之曰餾郭云餴孰爲餾齊側皆反夲或作齋繄於兮反
豈弟君子民之父母,樂以疆教之易以說安之民皆有父之尊有母之親樂音洛易羊豉反說音悅
泂酌彼行潦挹彼注兹可以濯罍,濯滌也罍祭噐罍音雷滌徒歷反
豈弟君子民之攸歸泂酌彼行潦挹彼注兹可以濯漑,漑清也漑古爱反清才性反以如字
豈弟君子民之攸墍,箋云墍息也
泂酌三章章五句卷阿召康公戒成王也言求賢用吉士也,吉猶善也卷音權篇内同
有卷者阿飄風自南,㒷也卷曲也飄風回風也惡人𬒳德化而消猶飄風之入曲阿也箋云大陵曰阿有大陵卷然而曲廽風從長飬之方來入之興者喻王當屈躰以待賢者賢者則猥來就之如飄風之入曲阿然其來也爲長飬民飄避遥反本亦作票被皮寄反長張文反下同猥烏罪反爲于僞反
豈弟君子來游來歌以矢其音,矢陳也箋云王能待賢者如是則樂易之君子來就王游而歌以陳岀其聲音言其將以樂王也感王之善心也樂音洛下樂王同易以䜴反後樂易皆放此
伴奐爾游矣優游爾休矣,伴奐廣大有文章也箋云伴奐自縱㢮之意也賢者旣來王以才官秩之各任其職女則得伴奐而優游自休息也孔子曰无爲而治者其舜也与恭已正南面而巳言任賢欲逸也泮音判徐音畔奐徐音換縱子用反本又作從施本又作施同書氏反任音壬或如鴆反治直交反下爲治同与音餘共音恭
豈弟君子俾爾彌爾性似先公酋矣,彌終也似嗣也酋終也箋云俾使也樂易之君子來在位乃使女終女之性命无困病之憂嗣先君之功而終載之酋在由反又子由反又在幽反
爾土宇昄章亦孔之厚矣,昄大也箋云土宇謂居民以土地屋宅也孔甚也女得賢者与之爲治使居宅民大得其法則王恩惠亦甚厚矣勸之使然昄徐符版反孫炎郭璞方滿反字林方但反又方旦反
豈弟君子俾爾彌爾性百神爾主矣,箋云使女爲百神主謂群臣受饗而佐之
爾受命長矣茀禄爾康矣,茀小也箋云茀福康安也女得賢者与之承順天也則受乆長之命福禄又安安茀沈云毛音弗徐云鄭音廢一云毛方味反鄭芳弗反
豈弟君子俾爾彌爾性純嘏爾常矣,嘏大也箋云純大也予福曰嘏使女大受神之福以爲常
有馮有翼有孝有德以引以翼,有馮有翼道可馮依以爲輔翼也引長翼敬也箋云馮馮几也翼助也有孝斥成王也有德謂群臣也王之祭祀擇賢者以爲户尊之䂊撰几擇佐食朝中有孝子有群臣尸之入也使祝賛道之扶翼之尸至設凡佐食助之尸者神象故事之如祖考馮符水反注同夲又作馮撰士戀反又士轉反具也本亦作饌道徒報反本亦作導
豈弟君子四方爲則,箋云則法也王之臣有是樂易之君子則天下莫不放效以爲法放方往反
顒顒卬卬如圭如璋令聞令望,顒顒温皃卬卬盛皃箋云令善也王有賢臣與之以禮義相切瑳體貌則顒顒然敬順志氣則卬卬然髙朗如玉之圭璋也人聞之則有善聲譽人望之則有善威儀德行相副顒魚恭反卬五剛反間音問夲亦作問望如字協韻音亡瑳七何反或作差行下孟反
豈弟君子四方爲綱,箋云綱者能張衆目
鳯凰于飛翽翽其羽亦集爰止,鳯皇霊鳥仁瑞也雄曰鳯雌曰凰翽翽衆多也箋云翽翽羽声也亦亦衆鳥也爰于也鳯皇往飛翽翽然亦与衆鳥集於所止衆鳥慕鳯皇而來喻賢者所在羣臣皆慕而往仕也因時鳯皇至故以喻者焉翽呼㑹反字林云飛聲也口外反瑞垂僞反
藹藹王多吉士維君子使媚于天子,藹藹猶濟濟也箋云媚愛也王之朝多善士藹藹然君子在上位者率化之使之親愛天子奉職盡力藹於害反說文作藹藹云臣盡力之美也朝直遥反
鳯皇于飛翽翽其羽亦傳于天,箋云傳猶戾也傅音附
藹藹王多吉人維君子命媚于庻人,箋云命猶使也善士親愛庶人謂撫優之令不失職令力呈反下欲令同
鳯皇鳴矣于彼髙岡梧桐生矣于彼朝陽,梧桐柔木也山東曰朝陽梧桐不生山罔大平而後生朝陽箋云鳯皇鳴于山脊之上者居髙視下觀可集止喻賢者待禮乃行翔而後集梧桐生者猶明君出也生於朝陽者𬒳温仁之氣亦君德也鳯皇之性非梧桐不棲非竹實不食梧音吾𬒳皮寄反棲音西
菶菶萋萋雝雝喈喈,梧桐盛也鳯皇鳴也臣竭其力則地極其化天下和洽則鳯皇樂德箋云菶菶萋萋喻君德盛也雝雝喈喈喻民臣和恊萋七西反喈音皆
君子之車旣庻且多君子之馬旣閑且馳,上能錫以車馬行中節馳中法也箋云庻衆閑習也今賢者在位王錫其車衆多矣其馬又閑習於威儀能馳矣大夫有乗馬有貳車中丁仲反下同乗繩證反
矢詩不多維以遂歌,不多多也明王使公卿獻詩以陳其志遂爲工師之歌焉箋云矢陳也我陳作此詩不復多也欲令遂爲樂歌王日聽之則不損今之成功也復扶又反
卷阿十章六章章五句四章章六句民勞召穆公刺厲王也,厲王成王七丗孫也時賦歛重數徭役煩多人民勞苦輕爲姧宄彊陵弱衆暴寡作冦害故穆公以刺之○民勞如字從此至桑柔五篇是厲王變大雅歛力豔反數音朔徭本亦作繇音遥宄音軌本亦作軌
民亦勞止汔可小康惠此中國以綏四方,汔危也中囯京師也四方諸夏也箋云汔幾也康綏皆安也惠愛也今周民罷勞矣王幾可以小安之乎愛京師之人以安天下京師者諸夏之根本汔許一反說文巨乞反夏户雅反下同幾音祈下同罷音皮
無縱詭隨以謹無良式遏寇虐憯不畏明,詭隨詭人之善隨人之惡者以謹無良慎小以懲大也㦧曾也箋云謹猶慎也良善式用遏止也王爲政無聽於詭人之善不肯行而隨人之惡者以此勑慎無善之人又用此止爲寇虐曾不畏敬明白之刑罪者疾時有之詭俱毁反遏於葛反
柔逺能邇以定我王,柔安也箋云能猶侞也邇近也安逺方之國順侞其近者當以此定我國家爲王之功言我者同姓親也柔本亦作揉侞舊音如庶反廣雅云如若也均也
民亦勞止汔可小休惠此中國以爲民逑,休定也逑合也箋云休止息也合聚也逑音求
無縱詭隨以謹惽怓式遏寇虐無俾民憂,惽怓大亂也箋云惽怓謹譁也謂好爭者也俾使也惽音昬說文作昬云怓也釋文惽亦不憭也怓女交反讙音歡又許元反
無棄爾勞以爲王休,休美也箋云勞猶功也無廢女始時勤政事之功以爲女王之美述其始時者誘掖之也
民亦勞止汔可小息惠此京師以綏四國,息止也
無縱詭隨以謹罔極式遏寇虐無俾作慝,慝惡也箋云罔無極中也無中所行不得中正綏音雖安也慝吐得反
敬慎威儀以近有德,求近德也近附近之近註同
民亦勞止汔可小愒惠此中國俾民憂泄,愒息泄去也箋云泄猶出也發也愒起例反泄以世反又息列反
無縱詭隨以謹醜厲式遏寇虐無俾正敗,醜衆厲危也箋云厲惡也春秋傳曰其父爲厲厲壞也無使先王之正道壞
戎雖小子而式弘大,戎大也箋云戎猶女也式用也弘猶廣也今王女雖小子自遇而女用事於天下甚廣大也易曰君子出其言不善則千里之外應之况其邇者乎出其言不善則千里之外違之况其邇者乎是以此戒之應應對之應
民亦勞止汔可小安惠此中國國無有殘,賊義曰殘箋云王愛此京師之人則天下邦國之君不爲殘酷矣
無縱詭隨以謹繾綣式遏寇虐無俾正反,繾綣反覆也繾音遣綣起阮反覆芳服反音福
王欲玉女是用大諫,箋云玉者君子比德焉王乎我欲令女如玉然故作是詩用大諫正女此穆公至忠之言令力呈反
民勞五章章十句板凡伯刺厲王也,箋云凡伯周同姓周公之胤也入爲王卿士
上帝板板下民卒癉出話不然爲猶不逺,板板反也上帝以稱王者也癉病也話善言也猶道也箋云猶謀也王爲政反先王與天之道天下之民盡病其出善言而不行之也然爲謀不能逺圖不知禍之將至板音版卒子恤反癉當但反出如字話户快反
靡聖管管不實於亶,管管無所依繫亶誠也箋云王無聖人之法度管管然以心自恣不能用實於誠信之言言行相違也亶丁旦反行下孟反
猶之未逺是用大諫,猶圖也箋云王之謀不能圖逺用是故我大諫王也
天之方難無然憲憲天之方蹶無然泄泄,憲憲猶欣欣也蹶動也泄泄猶沓沓也箋云天斥王也王方欲艱難天下之民又方變更先王之道臣乎女無憲憲然無沓沓然爲之制法度逹其意以成其惡憲許建反蹶俱衛反泄徐以世反爾雅云憲憲泄泄制法則也說文作呭云多言也
辭之輯矣民之洽矣辭之懌矣民之莫矣,輯和洽合懌說莫定也箋云辭辭氣謂政教也王者政教和說順於民則民心合定此戒語時之大臣輯音集又七入反懌音亦說音恱下同
我雖異事及爾同僚我即爾謀聽我囂囂,僚官也囂囂猶謷謷也箋云及與卽就也我雖與爾職事異者乃與女同官俱爲卿士我就女而謀及忠告以善道女反聽我言謷謷然不肯受僚字又作寮力彫反囂五刀反謷五報反道音導下牗道道民皆同
我言維服勿以爲笑先民有言詢于芻蕘,芻蕘薪采者箋云服事也我所言乃今之急事女無笑之古之賢者有言有疑事當與薪采者謀之匹夫匹婦或知及之况於我乎芻𥘉俱反蕘如謡反
天之方虐無然謔謔老夫灌灌小子蹻蹻,謔謔然喜樂灌灌猶欵欵也蹻蹻驕貌箋云今王方爲酷虐之政女無謔謔然以讒慝助之老夫諫女欵欵然自謂也女反蹻蹻然如小子不聽我言謔虚虐反灌古亂反蹻其畧反樂音洛恱也欵如字
匪我言耄爾用憂謔多將熇熇不可救藥,八十曰耄熇熇然熾盛也箋云將行也今我言非老耄有失誤乃告女用可憂之事而女反如戲謔多行熇熇惨毒之惡誰能止其禍耄莫報反熇徐許酷反沈又許各反
天之方懠無爲夸毗威儀卒迷善人載尸,懠怒也夸毗体柔人也箋云王方行酷虐之威怒女無夸毗以形体順從之君臣之威儀盡迷亂賢人君子則如尸矣不復言語時厲王虐而弭謗懠才細反夸苦花反復扶又反弭弥耳反
民之方殿屎則莫我敢葵喪亂蔑資曽莫惠我師,殿屎呻吟也蔑無資財也箋云葵揆也民方愁苦而呻吟則忽然無有揆度知其然者其遭喪禍又素以賦歛空虚無財貨以共其事窮困如此又曽不肯惠施以賙贍衆民言無恩也殿都練反郭音坫說文作唸屎許伊反說文作吚呻音申吟如字度待洛反歛力豔反共音供施式豉反賙音周瞻市豔反
天之牖民如壎如箎如璋如圭如取如攜,牖道也如壎如箎言相和也如璋如圭言相合也如取如攜言必從也箋云王之道民以礼義則民和合而從之如此壎許元反萀音池攜下圭反
攜無曰益牖民孔易民之多辟無自立辟,辟法也箋云易易也女攜掣民東與西與民皆從女所爲無曰是何益爲道民在巳甚易也民之行多爲邪僻者乃汝君臣之過無自謂所建爲法也辟婢亦反易以豉反下同
价人維藩大師維垣大邦維屏大宗維翰,价善也藩屏也垣墻也王者天下之大宗翰幹也箋云价甲也被甲之人謂卿士掌軍事者大師三公也大邦成國諸侯也大宗王之同姓之適子也王當用公卿諸侯及宗室之貴者爲藩屏垣幹爲輔弼無䟽逺之价音界藩方元反大音㤗翰胡旦反垣音袁被皮寄反適丁歷反
懐德維寜宗子維城無俾城壞無獨斯畏,懷和也箋云斯離也和女德無行酷虐之政以安女國以是爲宗子之城使免於難遂行酷虐則禍及宗子是謂城壊城壞則乖離而女獨居而畏矣宗子謂王之適子也
敬天之怒無敢戲豫敬天之渝無敢馳驅,戲豫逸豫也馳驅自恣也箋云渝變也渝用朱反
昊天曰明及爾出王昊天曰旦及爾游衍,王往旦明游行衍溢也箋云及與也昊天在上人仰之皆謂之明常與汝出入往來游溢相從視女所行善惡可不慎乎昊胡老反曰音越下同衍餘戦反一音延
板八章章八句生民之什十篇六十五章四百三十三句,
