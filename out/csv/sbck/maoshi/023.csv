source,commentary
文王之什詁訓傳第二十三,自此以下至卷阿十八篇是文王武王成王周公之正大雅據盛隆之時而推序天命卜述祖考之美皆國之大事故爲正大雅焉文王至靈臺八篇是文王之大雅下武文王有聲二篇是武王之大雅
毛詩大雅鄭氏箋文王文王受命作周也,箋云受命受天命而王天下制立周邦王于况反
文王在上於昭于天,在上在民上也於歎辭昭見也箋云文王𥘉爲西伯有功於民其德著見於天故天命之以爲王使君天下也崩謚曰文於音烏注及下於緝并注皆同見賢遍反下著見同著珍慮反謚音示慎也悉也生存之行終始悉錄之以爲謚也○
周雖舊邦其命維新,乃新在文王也箋云大王聿來胥宇而國於周王迹起矣而未有天命至文王而受命言新者美之也大音泰後大王皆同
有周不顯帝命不時,有周周也不顯顯也顯光也不時時也時是也箋云周之德不光明乎光明矣天命之不是乎又是矣光音晃
文王陟降在帝左右,言文王升接天下接人也箋云在察也文王能觀知天意順其所爲從而行之陟音渉升也右羽軌反
亹亹文王令聞不巳陳錫哉周侯文王孫子文王孫子本支百世,亹亹勉也哉載侯維也本本宗也支支子也箋云令善哉始侯君也勉勉乎不倦文王之勤用明德也其善聲聞日見稱歌無止時也乃由能敷恩惠之施以受命造始周國故天下君之其子孫適爲天子庶爲諸侯皆百世亹音尾問本作聞注同哉如字鄭始也左傳作載本又作載同敷音孚施始豉反適音的字或作嫡
凡周之士不顯亦世,不世顯德乎也者世禄也箋云凡周之士謂其臣有光明之德者亦得世世在位重其功也
世之不顯厥猶翼翼思皇多士生此王國王國克生維周之楨,箋猶謀思願也周之臣旣丗丗光明其爲君之謀事忠敬翼翼然又願天多生賢人於此邦此邦能生之則是我周家幹事之臣楨音貞爲干僞反下天爲此同
濟濟多士文王以寜,濟濟多威儀也濟子禮反後濟皆同
穆穆文王於緝熈敬止假哉天命有商孫子,穆穆美也緝熙光明也假固也箋云穆穆乎文王有天子之容於美乎又能敬其光明之德堅固哉天爲比命之使臣有殷之子孫緝七入反熈許其反假古雅反
商之孫子其麗不億上帝旣命侯于周服,麗數也盛德不可爲衆也箋云干於也啇之孫子其數不徒億多言之也至天巳命文王之後乃爲君於周之九服之中言衆之不如德也麗力計反沈又力知反
侯服于周天命靡常,則見天命之無常也箋云無常者善則就之惡則去之
殷士膚敏祼將于京厥作祼將常服黼􁇥,殷士殷侯也膚美敏疾也祼灌鬯也周人尚臭將行京大也黼白与黒也􁇥殷冠也夏后氏曰牧周曰冕箋云殷之臣壯美而敏來助祭其助祭自服殷之服明文王以德不以疆祼古乱反黼音甫䍐况甫反字林作又火于反鬯勑亮反夏户雅反
王之藎臣無念爾祖,藎進也無念念也箋云今王之進用臣當念女祖爲之法王斥成王藎才刃反法一夲作爲之法度
無念爾祖聿脩厥德永言配命自求多福,聿述永長言我也我長配天命而行爾庻囯亦當自求多福箋云長猶常也王旣述脩祖德常言當配天命而行則福禄自來聿平必反
殷之未喪師克配上帝,帝乙巳上也箋云師衆也殷自紂父之前未䘮天下之時皆能配天而行故不忘也䘮息浪反注同巳夲作以上時掌反紂直乆反
冝鍳于殷駿命不易,駿大也箋云冝以殷王賢愚爲鏡天之大命不可改易駿音峻又音俊易毛以䜴反不易言其難也鄭音亦下文及後不易維王同
命之不易無遏爾躬宣昭義問有虞殷自天,遏止義善虞度也箋云宣徧有又也天之大命巳不可改易矣當使子孫長行之无終女身則止徧明以礼義問老成人又度殷所以順天之事而施行之遏於葛反或作謁音同韓詩遏病也義毛音儀鄭如字度待洛反下同徧音遍下同
上天之載無聲無臭儀刑文王萬邦作孚,載事刑法孚信也箋云天之道難知也耳不聞聲音鼻不聞香臭儀法文王之事則天下咸信而順之也孚音浮
文王七章章八句大明文王有明德故天復命武王也,箋云二聖相承其明德日以廣大故云曰大明復扶又反
明明在下赫赫在上,明明察也文王之德明明於下故赫赫然著見於天箋云明明者文王武王施明德于天下其徵應炤晢見於天謂三辰效騐赫呼伯反恐也應應對之應炤章遥反本或作灼晢之設反見賢遍反
天難忱斯不易維王天位殷適使不挾四方,忱信也紂居天位而殷之正適也挾逹也箋云天之意難信矣不可改易者天子也今紂居天位而又殷之正適以其爲惡乃棄絶之使教令不行於四方四方共叛之是天命無常維德是予耳言此者厚美周也忱市林反適音的注同挾子燮反逹也一作子協反
摯仲氏任自彼殷啇來嫁于周日嬪于京乃及王季維德之行,摯國任姓之中女也嬪婦京大也王季大王之子文王之父也箋云京周國之地小别名也及與也摯國中女曰大任從殷周之畿内嫁爲婦於周之京配王季而與之共行仁義之德同志意也摯音至任音壬注同下大任皆放此嬪毗申反中丁仲反下同大音泰後大任大姒大姜皆同音
大任有身生此文王,大任中任也身重也箋云重謂懷孕也重直勇反又直龍反廣雅云身重有娠也下同懷音淮孕以證反
維此文王小心翼翼昭事上帝聿懐多福厥德不囘以受方國,囘違也箋云小心翼翼㳟慎皃昭明聿述懷思也方國四方來附者此言文王之有德亦由父母也
天監在下有命旣集,叶徂合反
文王𥘉載天作之合在洽之陽在渭之涘,集就也載識合配也洽水名在今同州郃陽夏陽縣洽水也渭水也涘厓也箋云天監視善惡於下其命將有所依就則豫福助之於文王生適有所識則爲之生配於氣勢之處使必有賢才謂生大姒洽户夾反一音庚合反案馮翊有郃陽縣應劭曰在郃水之陽郃户荅反渭音謂涘音士妃音配字亦作配下皆同為干僞反下天爲亦爲同處昌慮同
文王嘉止大邦有子,嘉美也箋云文王聞大姒之賢則美之曰大邦有子女可以爲妃乃求昬
大邦有子俔天之妹,俔磬也箋云旣使問名還則卜之又知大姒之賢尊之如天有女弟俔牽遍反徐又下顯反說文云譬譽也韓詩作磬磬譬也
文定厥祥,言大姒之有文徳也祥善也箋云問名之後卜而得吉則文王以禮定其吉祥謂使納幣也
親迎于渭,言賢聖之配也箋云賢女配聖人得其冝故備禮也迎魚敬反
造舟爲梁不顯其光,言受命之冝王基乃始於是也天子造舟諸侯維舟大夫方舟士特舟造舟然後可以顯其光輝箋云迎大姒而更爲梁者欲其昭著示後丗敬昬禮也不明乎其禮之有光輝美之也天子造舟周制也殷時未有等制造七報反又七道反方言云浮梁也廣雅作艁音同說文艁古造字一音才早反輝音暉
有命自天命此文王于周于京纉女維莘長子維行,纉繼也莘大姒國也長子長女也能行大任之德焉箋云天爲將命文王君天下於周京之地故亦爲作合使繼大任之女事於莘國莘國之長女大姒則配文王維德之行纉子管反萃所巾反長張丈反注同
篤生武王保右命爾爕伐大商,篤厚右助爕和也箋云天降氣于大姒厚生聖子武王安而助之又遂命之爾使恊和伐殷之事恊和伐殷之事謂合位三五也右音佑字亦作佑注同爕蘇接反恊户頰反
殷啇之旅其㑹如林矢于牧野維予侯興,旅衆也如林言衆而不爲用也矢陳興起也言天下之望周也箋云殷盛合其兵衆陳於啇郊之牧野而天乃予諸侯有德者當起爲天子言天去紂周師勝也㑹古外反牧芻牧之牧徐音目在朝歌南七十里是周武王與紂戰於牧野之地予毛羊藘反鄭羊吕反爲于僞反又如字陳如字又直刃反
上帝臨女無貳爾心,言無敢懷貳心也箋云臨視也女女武王也天護視女伐紂必克无有疑心
牧野洋洋檀車煌煌駟騵彭彭,洋洋廣也煌煌明也駵馬白腹曰騵言上周下殷也箋云言其戦地寛廣明不用權詐也兵車鮮明馬又彊則暇且整洋音羊檀徒丹反望音皇騵音元駵音留
維師尚父時維鷹揚涼彼武王,師大師也尚父可尚可父鷹揚如鷹之飛揚也涼左也箋云尚父吕望也尊稱焉鷹鷙鳥也佐武王者爲之上將涼本亦作諒同力尚反韓詩作亮云相也大音㤗鷙之利反將子匠反
肆伐大啇㑹朝清明,肆疾也㑹甲也不崇朝而天下清明箋云肆故今也㑹合也以天期巳至兵甲之疆師率之武故今伐殷合兵以清明書牧誓曰時甲子昧爽武王朝至干商郊牧野乃誓肆音四帥所類反亦作率牧音木本亦作㙁昧音妹
大明八章四章章六句四章章八句緜文王之興夲由大王也,緜彌延反本由一本无由字大王也序舊无注本或有注者非
緜緜瓜瓞民之𥘉生自土沮􁇀,興也緜緜不絶貌瓜紹也瓞瓝也民周民也自用土居也沮水􁇀水也箋云瓜之夲實継先歳之爪必小狀似瓝故謂之􁇦緜緜然若將无長大時興者喻后稷乃帝嚳之胄對於邰其後云劉失職遷于豳居沮􁇀之地歴丗亦緜緜然至大王而德益盛得其民心而生王業故本周之興云于沮􁇀也瓜古花反瓞田節反韓詩􁇦小瓜也沮七余反漆音七瓝蒲剥反長張文反嚳苦毒反髙辛氏也胄直又反邰他來反王業于况反又如字後王業同
古公亶父陶復陶穴未有家室,古公豳公也古言乆也亶父字或殷以名言質也古公處豳狄人俊之事之以皮幣不得免焉事之以犬馬不得免焉事之以珠王不得免焉乃屬其耆老而告之曰狄人之所欲吾士地吾聞之君子不以其所養人而害人二三子何患无君去之踰梁山邑乎𡵨山之下豳人曰仁人之君不可失也從之如歸市陶其土而復之陶其壤而穴之室内曰家未有寢廟亦未敢有家室箋云古公據文王本其祖也諸侯之臣稱君曰公復者復於土上鑿地曰穴皆如陶然本其在豳時也傳自古公處豳而下爲二章發亶都但反父音甫本亦作甫陶音桃復音福注同累土於地上也說文作覆翟音狄屬音燭岐其宜反壤而丈反鑿在洛反為于僞反
古公亶父來朝走馬率西水滸至于岐下爰及姜女聿來胥宇,率循也滸水涯也姜女大姜也胥相宇居也箋云來朝走馬言其辟惡早且疾也循西水厓沮漆水測也爰于及與聿自也於是與其妃大姜自來湘可居者著大姜之賢知也朝直遥反滸呼五反辟音避後放此相息亮反居音俱大音汰如字知音智
周原膴膴堇荼如飴爰始爰謀爰契我龜,周原沮􁇀之間也膴膴美也堇菜也荼苦菜也契開也箋云廣平曰原周之原地在岐山之南膴膴然肥美其所生菜雖有性苦者甘如飴也此地將可居故於是始與豳人之從巳者謀謀從又於是契灼其亀而卜之卜之則又從矣膴音武韓詩同堇音謹案廣雅云堇藋也今三輔之言猶然藋音徒弔反荼音徒飴音移契苦計反本又作挈一音苦結反卜音北灼音勺
曰止曰時築室于兹,箋云時是兹此也卜從則曰可止居於是可作室家於此定民心也築之六反
廼慰廼止廼左廼右廼疆廼理廼宣廼畆自西徂東周爰執事,慰安爰於也箋云時耕曰宣徂往也民心定乃安隱其居乃左右而處之乃疆理其經界乃時耕其田畆於是從西方而往東之人皆於周執事出力也豳與周原不能爲西東據至時從水滸言也疆居良反宣如字王云徧也
乃召司空乃召司徒俾其室家,俾使也司空司徒卿官也司空掌營國邑司徒掌徒役之事故召之使立室家之位處俾音卑處昌慮反
其繩則直縮版以載作廟翼翼,言不失䋲直也乗謂之縮君子將營宫室宗廟爲先廐庫爲次居室爲後箋云䋲者營其廣輪方制之正也旣正則以索縮其築版上下相承而起廟成則嚴顯翼翼然乗聲之誤當爲䋲也繩如字本或作乗案經作䋲傳作乗箋云傳破之乗字後人遂誤改經文縮色六反廐音救廣光浪反索桑落反當如字
捄之陾陾度之薨薨築之登登削屢馮馮,捄虆也陾陾衆也度居也言百姓之勸勉也登登用力也削牆鍜屢之聲馮馮然箋云捄捊也度猶投也築牆者捊聚壤土盛之以虆而投諸版中捄音俱吕沈同虆也徐又音鳩陾耳升反又如之反衆也說文云築墻聲也音而度待洛反注同鄭投也韓詩云填也薨呼弘反沈呼萌反爾雅云薨薨衆也王云亟疾也屢力注反又力朱反注同馮扶氷反注同虆力追反沈力戈反字或作樏或作蘲音同劉熈云盛土籠也捊簿侯反爾雅云聚也說文云引取土鍜丁亂反土音吐如字盛音成投音頭諸音緒衆也
百堵皆興鼛鼓弗勝,皆俱也鼛大鼓也長一文二尺或鼛或鼓言勸事樂功也箋云五版爲堵興起也百堵同時起鼛鼓不能止之使休息也凡大鼓之側有小鼓謂之應鼙朔鼙周礼曰以鼛鼓鼓役事堵丁古反鼛音羔勝音升應應對之應鼙薄迷反
廼立臯門臯門有伉廼立應門應門將將,王之郭門曰皐門伉高皃王之正門曰應門將將嚴正也美大王作郭門以致臯門作正門以致應門焉箋云諸侯之宫外門曰臯門朝門曰應門内有路門天子之宫加以庫雉臯音羔伉本又作亢苦浪反韓詩作閌云盛皃將七羊反音鎗注同
廼立冡土戎醜攸行,冡大戎大醜衆也衆土大社也起大事動衆大必先有事乎社而後出謂之宜美大王之社遂爲大社也箋云大社者出大衆將所告而行也春秋傳曰蜃宜社之肉蜃市軫反大音㤗下大社同
肆不殄厥愠亦不隕厥問柞棫㧞矣行道兊矣,肆故今也愠恚隕墜也兊成蹊也箋云小聘曰問柞櫟也棫白桵也文王見太王立冡土有用大衆之義故不絶去其恚惡惡人之心亦不廢其聘問鄰國之礼今以柞棫生柯葉之時使大夫將師旅出聘問其行道士衆兊然不有征伐之意殄田典反愠紆問反隕韻謹反柞子洛反櫟音歷棫音域後同三蒼云棫即柞也字林于目反拔蒲貝反又蒲蓋反下同兊吐外反又徒外反恚一遂反墜直類反蹊音兮桵如誰反後同絶去羌吕反恚惡烏路反惡人惡如字兊通外反本亦作脫征如字
混夷駾矣維其喙矣,駾突喙困也箋云混夷夷狄國也見文王之使者將士衆過巳國則惶怖驚走奔突入此柞棫之中而逃甚困劇也是之謂一年伐混夷成道興國其志一也混一音昆夷音􁂜狄如字○又云大王始至此岐山之時林木深阻人物鮮少至於其後生齒漸繫歸附日衆則木柭道通混夷畏之而奔突竄伏維其喙息而巳言德盛而混夷自服也蓋巳爲文王之時矣駾徒對反喙許穢反困也徐又音尺鋭反困昆去聲使所吏反巳音幾上聲自巳之己惶一音皇怖普故反
虞芮質厥成文王蹶厥生,質成也成平也蹶動也虞芮之君相與爭田乆而不平乃相謂曰西伯仁人也盍往質焉乃相與朝周入其境則耕者讓畔行者讓路入其邑男女異路班白不提挈入其朝士譲爲大夫大夫讓爲卿二國之君感而相謂曰我等小人不可以履君子之庭乃相讓以其所爭田爲間田而退天下聞之而歸者四十餘國箋云虞芮之質平而文王動其緜緜民𥘉生之道謂廣其德而王業大虞芮如銳反二國名蹶俱衞反盍胡臘反竟音㬌挈苦結反間音閑
予曰有疏附予曰有先後予曰有奔奏予曰有禦侮,率下親上曰䟽附相道前後曰先後喻德宣譽曰奔奏武臣折衝曰禦侮箋云予我也詩人自我也文王之德所以至然者我念曰此亦由有䟽附先後奔奏禦侮之臣力也疏附使疏者親也奔奏使人歸趍之先蘇薦反注同後胡豆反注先後同奔音奔本亦作本注同奏如字本又作走音同注同禦魚吕反本又作御音同侮亡甫反相息亮反道音導夲亦作導折之設反衝昌容反
緜九章章六句棫樸文王能官人也,棫雨逼反樸音卜沈又符卜反
芃芃棫樸薪之槱之,興也芃芃木盛貌棫白桵也樸抱木也槱積也山木茂盛萬民得而薪之賢人衆多國家得用蕃興箋云白桵相樸屬而生者枝條芃芃然豫斫以爲薪至祭皇天上帝及三辰則聚積以燎之芃薄紅反槱音酉字亦作楢弋九反云積木燒也枹必茅反蕃音煩屬之欲反斫一夲作斬燎力召反
濟濟辟王左右趣之,趣趍也箋云辟君也君王謂文王也文王辟祭祀其容濟濟然敬左右之諸臣皆促疾於事謂相助積薪辟音壁注及下同趣七喻反趍也
濟濟辟王左右奉璋,半圭曰璋箋云璋璋瓉也祭祀之禮王祼以圭璋諸臣助之亞祼以璋瓉璋音章瓉在但反干或作賛祼古亂反
奉璋峨峨髦士攸冝,峨峨盛壯也髦俊也箋云士卿士也奉璋之儀峩峩然故今俊士之所冝峨夲又作俄五哥反髦音毛
淠彼涇舟烝徒楫之,淠舟行貌楫櫂也箋云烝衆也淠淠然涇水中之舟順流而行者乃衆徒舩人以楫櫂之故也興衆臣之賢者行君政令淠四丗反沈孚計反涇音經烝之丞反楫音接櫂也徐音集方言云楫謂之橈或謂之櫂郭注云楫橈頭索也所以縣櫂謂之楫說文云楫舟棹也釋名云在傍撥水曰櫂又謂楫櫂直敎反
周王于邁六師及之,天子六軍箋云于往邁行及與也周王往行謂出兵征代也二千五百人爲師今王興師行者殷未之制未有周禮周禮五師爲軍軍萬一千五百人
倬彼雲漢爲章于天,倬大也雲漢天河也箋云雲漢之在天其爲文章譬猶天子爲法度於天下倬陟角反
周王壽考遐不作人,遐逺也逺不爲人也箋云周王文王也文王是時九十餘矣故云壽考不作人者其政変化經之惡俗近如新作人也
追琢其章金玉其相,追雕也金曰雕玉曰琢相質也箋云周礼追師掌追衡笄則追亦治玉也相視也猶觀視也追琢玉使成文章喻文王爲政先以心研精合於禮義然後施之萬民視而觀之其好而樂之如覩金玉然言其政可樂也追對廻反鄭云亦治玉也注同琢陟角反注同雕都挑反相如字一云鄭音息亮反研倪延反好呼報反樂音洛下同
勉勉我王網紀四方,箋云我王謂文王也以罔罟喻爲政張之爲網理之爲紀罟音古
棫樸五章章四句旱麓受祖也周之先祖丗修后稷公劉之業大王王季申以百福干禄焉瞻彼旱麓榛楛濟濟,旱山名也麓山足也濟濟衆多也箋云旱山之足林木茂盛者得山雲雨之潤澤也喻周邦之民獨豐樂者𬒳其君德敎旱户旦反榛側巾又字林云木􁅼又仕人反楛音户草木䟽云楛木莖似荆而赤其葉如蓍上黨人篾以爲筥箱又屈以爲釵也樂音洛下注同𬒳皮僞反
豈弟君子干禄豈弟,干求也言隂陽和山數殖故君子得以于禄樂易箋云君子謂大王王季以有樂易之德施於民故其求禄亦得樂易豈夲亦作凱苦亥反弟亦作悌徒礼反一音待豈樂也弟易也後豈弟皆同易以䜴反下同
瑟彼玉瓉黃流在中,玉瓉圭瓉也黃金所以飾流鬯也九命然後錫以秬鬯圭瓉箋云瑟絜鮮貌黃流秬鬯也圭瓉之狀以圭爲柄黃金爲勺青金爲外朱中央矣殷王帝乙之時王季爲西伯以功德受此賜瑟所乙反字又作璱秬音巨黒黍也鬯勑亮反以黒黍米擣鬱金草取沫而煑之和釀其酒其氣芬香調暢故謂之秬鬯勺上灼反字或作杓
豈弟君子福禄攸降,箋云攸所降下也降如字下也又户江反注同
鳶飛戾天魚躍于淵,言上下察也箋云鳶鴟之類鳥之貪惡者也飛而至天喻惡人逺去不爲民害也魚跳躍于淵中喻民喜得所鳶悅宣反鴟尺尸反
豈弟君子遐不作人,箋云遐逺也言大王王季之德近於變化使如新作人
清酒旣載騂牡旣備,言年豐畜碩也箋云旣載謂巳在尊中也祭祀之事先爲清酒其次擇牲故舉二者騂息營反字林火營反畜香乂反
以享以祀以介景福,言祀所以得福也箋云介助景大也享許又反徐許亮反介音界後同
瑟彼柞棫民所燎矣,瑟衆貌箋云柞棫之所以茂盛者乃人熂燎除其旁草養治之使无害也燎力召反又力弔反說文作尞云柴祭天也又云燎放火也字林同尞力召反燎力小反熂許氣反芟草燒之曰熂何沈虚刈反
豈弟君子神所勞矣,箋云勞勞來猶言佑助來力代反夲亦作倈同佑音又
莫莫葛藟施于條枚,莫莫施貌箋云葛也藟也延蔓於木之枝本而茂盛喻子孫依縁先人之功而起藟力軌反字又作虆同施以豉反注同枚亡回反蔓音万
豈弟君子求福不回,箋云不囬者不違先祖之道
旱麓六章章四句思齊文王所以聖也,言非但天性德有所由成齊側皆反夲亦作齋
思齋大任文王之母思媚周姜京室之婦,齋莊媚愛也周姜大姜也京室王室也箋六京周地名也常思莊敬者大任也乃爲文王之母又常思愛大姜之配大王之礼故能爲京室之婦言其德行純備故生聖子也大姜言周大任言京見其謙恭自卑小也媚美記反後同洗音眉行下孟反見賢遍反
大姒嗣徽音則百斯男,大姒文王之妃也大姒十子衆妾則冝百子也箋云徽美也嗣大任之美音謂續行其善教令徽許韋反
惠于宗公神罔時怨神罔時恫,宗公宗神也恫痛也箋云惠順也宗公大臣也文王爲政咨於大臣順而行之故能當於神明神明无是怨恚其所行者无是痛傷其將无有凶禍恫音通凶音凶夲又作汹
刑于寡妻至于兄弟以御于家邦,刑法也寡妻適妻也御迎也箋云寡妻寡有之妻言賢也御治也文王以禮法接待具妻至千宗族以此又能爲政治于家邦也書曰乃寡兄朂又曰越乃御事刑韓詩云刑正也御毛牙嫁反鄭魚據反適丁歴反勗許王反下同
雝雝在宫肅肅在廟,雝雝和也肅肅敬也箋云宫謂辟雝宫也群臣助文王養老則尚和助祭於廟則尚敬言得禮之冝也辟必亦反下同雝於容反
不顯亦臨無射亦保,以顯臨之保安无厭也箋云臨視也保猶居也文王之在辟雝也有賢才之質而不明者亦得觀於禮於六藝無射才者亦得居於位言飬善使之積小致髙大射毛音亦厭也鄭食夜反射藝保安無猒也於豔反下同一夲作保安也射猒也非矣
肆戎疾不殄烈假不瑕,肆故今也戎大也故今大疾害人者不絶之而自絶也烈業假大也箋云厲假皆病也瑕巳也文王於辟廱德如此故大疾害人者不絶之而自絶爲厲假之行者不巳之而自巳言化之深也烈毛如字鄭作厲力丗反又音賴病也假古雅反瑕毛音遐逺也鄭古雅反
不聞亦式不諌亦入,言性與天合也箋云式用也文王之祀於宗廟有仁義之行而不聞逹者亦用之助祭有孝悌之行而不能諫爭者亦得入言其使人噐之不求備也行下孟反下皆同悌音弟夲亦作弟爭爭闘之爭
肆成人有德小子有造,造爲也箋云成人謂大夫士也小子其弟子也文王在於宗廟德如此故大夫上皆有德子弟皆有所造成
古之人無斁譽髦斯士,古之人無猒於有名譽之俊士箋云古之人謂聖王明君也口無擇言身無擇行以身化其臣下故令此士皆有名譽於天下成其俊乂之美也髦毛音亦鄭作擇髦俊也一夲此下更有古之人无猒於有譽之俊士也此王肅語令力成反乂音刈
思齊四章章六句故言五章二章章六句三章章四句皇矣羙周也天監代殷莫若周周丗丗修德莫若文王,監視也天視四方可以代殷主天下者維有周爾丗丗修行道德維有文王盛爾○皇矣一夲无矣字天監代殷莫若周絶句周丗丗修德一讀莫若周丗絶句周丗修德爲一句一夲无下一丗字義並通崔集注莫若周也丗丗修德王天下往况反下追王當王同
皇矣上帝臨下有赫監觀四方求民之莫,皇大莫定也箋云臨視也大矣天之視天下赫然甚明以殷紂之暴亂乃監察天下之衆國求民之定謂所歸就也
維此二國其政不獲維彼四國爰究爰度,二囯殷夏也彼彼有道也四囯四方也究謀度居也箋云二國謂今殷紂及崇侯也正長獲得也四國謂密也阬也徂也共也度亦謀也殷崇之君其行暴亂不得於天心宻阬徂共之君於是又助之謀言同於惡也○政如字政政敎也鄭作正究九又反度待洛反篇内皆同夏户雅反下文長夏并注同長張丈反篇内皆同共音恭下同行下孟反
上帝耆之憎其式廓乃眷西顧此維與宅,耆惡也廓大也憎其用大位行大政顧顧西士也宅居也箋云耆老也天湏暇此二國養之至老猶不變改憎其所用爲惡者浸大也乃眷然運視西顧見文王之德而與之居言天意常在文王所耆巨夷反廓苦霍反又如字夲又作郭春夲又作睠又作劵並音卷同假户嫁反夲又作暇浸子鴆反
作之屏之其葘其翳脩之平之其灌其栵啓之辟之其檉其椐攘之剔之其檿其柘,木立死曰葘自斃爲翳灌聚生也栵栭也檉河栁也𥚑樻也檿山桑也箋云天旣顧文王四方之民則大歸往之𡵨周之地險隘多樹木乃競刋除而自居處言樂就有德之甚屏必領反除也葘夲又作甾側吏反又音緇韓詩云反草也翳於計反爾雅云木自斃神蔽者翳郭云相覆蔽韓詩作殪云因也因高填下也神音申灌古亂反栵音例又音列栭也辟婢亦反沈必亦反檉勑貞反椐羌居反字林紀庶反又音舉攘如羊反剔他歷反字或作鬄又作同檿烏簟反柘章夜反斃婢丗反本或作蔽必丗反栭音而舍人注爾雅云江淮之間呼小栗爲栭栗樻去愧反又去軌反何音匱草木疏云節中腫以扶老即今靈壽是也今人以爲馬鞭及杖隘於懈反刋苦干反除如字
帝遷明德串夷載路,徙就文王之德也串習夷常路大也箋云串夷卽昆夷西戎國名也路應也天意去殷之惡就周之德文王則侵伐混夷以應之串古患反鄭云串夷混夷也一本作患或云鄭音患混音昆應應對之應下應和同
天立厥配受命旣固,配嫓也箋云天旣顧文王又爲之生賢妃謂大姒也其受命之道巳堅固也配本亦作妃音同注同嫓普惠反配也郭璞音譬字林匹地反爲于僞反下爲生明君爲之立後同
帝省其山柞棫斯拔松栢斯兊,兊易直也箋云省善也天旣顧文王乃和其國之風雨使其山樹木茂盛言非徒養其民人而巳省昔耕反拔音蒲貝反兊徒外反易以豉反下施易同
帝作邦作對自大伯王季,對配也從大伯之見王季也箋云作爲也天爲邦謂興周國也作配謂爲生明君也是乃自大伯王季時則然矣大伯讓於王季而文王起大伯音泰注大伯同
維此王季因心則友則友其兄則篤其慶載錫之光,因親也善兄弟曰友慶善光大也箋云篤厚載始也王季之心親親而又善於宗族又善於兄大伯乃厚明其功美始使之顯著也大伯以讓爲功美王季乃能厚明之使傳丗稱之光亦其德也著珍慮反功如字傳直占反
受禄無喪,平聲
奄有四方,喪亡奄大也箋云王季以有因心則友之德故丗丗受福至於覆有天下也
維此王季帝度其心貊其德音其德克明克明克類克長克君,心能制義曰度貊静也箋云德正應和曰貊照臨四方曰明類善也勤施無私曰類教誨不倦曰長賞慶刑威曰君貊本又作貉武伯反左傳作莫音同韓詩同云莫定也克如字
王此大邦克順克比,慈和徧服曰順擇善而從曰比箋云王君也王季稱王追王也王如字徐于况反徧音遍注同
比于文王其德靡悔,經天緯地曰文箋云靡無也王季之德比于文王無有所悔也必比於文王盛德以聖人爲匹比必里反悔虎猥反
旣受帝祉施于孫子,帝天也祉福也施猶易也延也祉音恥施以豉反注同
帝謂文王無然畔援無然歆羡誕先登于岸,無是畔道無是援取無是貪羡岸高位也箋云畔援猶跋扈也誕大登成岸訟也天語文王曰女無如是跋扈者妄出兵也無如是貪羡者侵人土地也欲廣大德美當先平獄訟正曲直也援毛音袁又于願反鄭胡喚反韓詩云畔援武強也歆許金反羡錢面反誕但旦反跋蒲末反下同字或作跋扈音户
密人不恭敢距大邦侵阮徂共,國有密須氏侵阮遂往侵共箋云阮也徂也共也三國犯周而文王伐之密須之人乃敢距其義兵違正道是不直也阮魚宛反共音公國名注同
王赫斯怒爰整其旅以按徂旅以篤于周祜以對于天下,旅師按止也旅地名也對遂也箋云赫怒意斯盡也五百人爲旅對答也文王赫然與其羣臣盡怒曰整其軍旅而出以却止徂國之兵衆以厚周當王之福以答天下鄉周之望赫虎格反斯如字此也鄭音四按安旦反本又作遏安葛反此二字俱訓止也祜音户鄉本又作嚮許亮反下同
依其在京侵自阮疆陟我高岡無矢我陵我阿無飲我泉我泉我池,京大阜也矢陳也箋云京周地名陟登也矢猶當也大陵曰阿文王但發其依居京地之衆以往侵阮國之疆登其山脊而望阮之兵兵無敢當其陵及阿者又無敢飮食於其泉及池水者小出兵而令驚怖如此此以德攻不以衆也陵泉重言者美之也每言我者據後得而有之而言疆居良反注同脊井亦反令力成反阿音烏怖音布恐也攻音㳟如字重直用反言於焉反美如字每音美有如字
度其鮮原居岐之陽,岐音祁岐山之陽
在渭之將萬邦之方下民之王,小山别大山曰鮮將側也方則也箋云度謀也鮮善也方猶鄉也言文王見侵阮而兵不見敵知巳德盛而威行可以遷居以定天下之人心也于是乃始謀居善原廣平之地亦在岐山之南隅也而居渭水之側爲萬國之所郷作下民之君後竟徙都於豐鮮息淺反又音仙別彼列反
帝謂文王予懷明德不大聲以色不長夏以革不識不知順帝之則,懷帰也不大聲見於色革更也不以長大有所更箋云夏諸夏也天之言云我帰人君有光明之德而不虚廣言語以外作容貌不長諸夏以變更王法者其爲人不識古不知今順天之法而行之者此言天之道尚誠實貴性自然見賢遍反
帝謂文王詢爾仇方同爾兄弟以爾鉤援與爾臨衝以伐崇墉,仇匹也鉤鉤梯也所以鉤引上城者臨臨車也衝衝車也墉城也箋云詢謀也怨耦曰仇仇方謂旁國諸侯爲暴亂大惡者女當謀征討之以和恊女兄弟之國率與之往親親則多志齊心壹也當此之時崇侯虎倡紂爲無道罪尤大也詢音荀鉤古候反又古侯反援音袁臨如字韓詩作隆衝昌容反說文作䡴䡴䧟陣車也墉音容梯他兮反
臨衝閑閑崇墉言言執訊連連攸馘安安是類是禡是致是附四方以無侮,閑閑動揺也言言髙大也連連徐也攸所也馘獲也不服者殺而獻其左耳曰馘於内曰類於野曰禡致致其社稷群神附附其先祖爲之立後尊其尊而親其親箋云言言猶孽孽將壞貌訊言也執所生得者而言問之及獻所馘皆徐徐以禮爲之不尚促速也類也禡也師祭也無侮者文王伐崇而無復敢侮慢周者訊音信字又作訙又作誶並同馘古獲反字又作聝字林截耳則作耳傍獻首則作首傍是類如字本或依說文作禷禡馬嫁反揺如字一音羊照反致其社稷羣臣本或作羣臣孽魚列反又五葛反
臨衝茀茀崇墉仡仡是伐是肆是絶是忽四方以無拂,茀茀彊盛也仡仡猶言言也肆疾忽㓕也箋云伐謂擊刺之肆犯突也春秋傳曰使勇而無剛者肆之拂猶佹也言無復佹戾文王者茀音弗仡魚乙反韓詩云揺也說文作圪肆音四拂符弗反三違也刺七亦反佹九委反戾也復扶又反
皇矣八章章十二句靈臺民始附也文王受命而民樂其有靈德以及鳥獸昆蟲焉,民者冥也其見仁道遟故於是乃附也天子有靈臺者所以觀侵象察氣之妖祥也文王受命而作邑於豐立靈臺春秋傳曰公旣視朔遂登觀臺以望而書雲物爲備故○杜預注左傳云霊臺在始平鄠縣今屬京兆府所管昆古門反鄭注禮記云明也蟲直弓反本或作虫非冥亡丁反冥冥無知貌字林云幽也又亡定反祲子鴆反隂陽氣相侵漸成祥觀古乱反下觀臺節觀同
經始靈臺經之營之庻民攻之不日成之,神之精明者稱靈四方而髙曰臺經度之也攻作也不日有成也箋云文王應天命度始靈臺之基止營表其位衆民則築作不設期日而成之言說文王之德勸其事忘巳勞也觀臺而曰靈者文王化行似神之精明故以名焉度待洛反下同應應對之應說音恱
經始勿亟庻民子來,箋云亟急也度始靈臺之基止非有急成之意衆民各以子成父事而來攻之亟居力反
王在靈囿麀鹿攸伏,囿所以域養禽獸也天子百里諸侯四十里靈囿言靈道行於囿麀牝也箋云攸所也文王親至靈囿視牝鹿所遊伏之處言愛物也囿音又徐于目反麀音憂牝頻刃反處昌慮反
麀鹿濯濯白鳥翯翯,濯濯娱遊也翯翯肥澤也箋云鳥獸肥盛喜樂言得其所濯直角反翯户角反又下沃反樂音洛下文於樂注喜樂同
王在靈沼於牣魚躍,沼池也靈沼言靈道行於沼也牣蒲也箋云靈沼之也魚盈滿其中皆跳躍亦言其得所沼之邵反牣音刄躍羊略反跳徒彫反
虡業維樅賁鼔維鏞於論鼔鍾於樂辟廱,植者曰虡横者曰栒業大版也樅崇牙也賁大鼔也鏞大鍾也論思也水旋丘如璧曰辟廱以節觀者箋云論之言倫也虡也栒也所以縣鍾鼔也設大版於上刻畫以爲飾文王立靈臺而知民之帰附作靈囿靈沼而知鳥獸之得其所以爲音声之道與政通故合樂以詳之於得其倫理乎鼔與鍾也於喜樂乎諸在辟廱中者言感於中和之至虡音巨樅徐七凶反又音衝衝沈又音子容反賁符云反字亦作鼖鏞音容於音烏鄭如字下於樂於論皆同論盧門反一云鄭音倫下同辟音璧注同植持職反栒旬尹反縣音玄
於論鼔鍾於樂辟廱鼉鼔逢逢矇瞍奏公,鼉鱼屬逢逢和也有眸子而無見曰矇无眸子曰瞍公事也箋云凡声使瞽矇為之鼍徒何反沈又音檀草木䟽云形似􁇧蜴四足長丈餘甲如鎧皮坚厚冝冒鼔逢薄红反埤蒼云鼔聲也字作韸徐音豐矇音蒙瞍依字作叟蘇口反說文云无目也字林先公反云目有眸无珠子也眸莫侯反
靈臺五章章四句下武繼文也武王有聖德復受天命能昭先人之功焉,继文者継文王之王業而成之昭明也復扶又反王于况反
下武維周丗有哲王,武继也箋云下猶後也哲知也後人能继先祖者维有周家最大丗丗益有明知之王謂大王王季文王稍就盛也哲張列反夲又作悊又作喆皆同知音智下同
三后在天王配于京,三后大王王季文王也箋云此三后旣没登遐精氣在天矣武王文能配行其道扵京謂鎬京也
王配于京丗德作求,箋云作爲求终也武王配行三后之道扵鎬京者以其丗丗積徳庻爲终成其大功
永言配命成王之孚,箋云永長言我也命猶教令也孚信也此爲武王言也今長我之配行三后之敎令者欲成我周家王道之信也王德之道成於信論語曰民无信不立王如字又子况反
成王之孚下士之式,式法也箋云王道尚信則天下以為法勤行之
永言孝思孝思維則,則其先人也箋云長我孝心之所思所思者其维則三后之所行子孫以順祖考爲孝
媚兹一人應侯順德,一人天子也應當侯维也箋云媚愛兹此也可愛乎武王能當此順德謂能成其祖考之功也易曰君子以順德積小以髙大
永言孝思昭哉嗣服,箋云服事也明哉武王之嗣行祖考之事謂伐紂定天下
昭兹來許繩其祖武,許進繩戒武迹也箋云兹此來勤也武王能明此勤行進扵善道戒慎其祖考所踐履之迹美其终成之來許如字鄭音下篇來孝同
於萬斯年受天之祜,箋云祐福也天下楽仰武王之德欲其壽考之言祜音户下同
受天之祜四方來賀於萬斯年不遐有佐,逺夷來佐也箋云武王受此万年之壽不逺有佐言其輔佐之目亦冝蒙其餘福也書曰公其以予万億年亦君臣同福禄也
下武六章章四句文王有聲継伐也武王能廣文王之聲卒其伐功也,继伐者文王伐崇而武王伐纣
文王有聲遹駿有聲遹求厥寜遹觀厥成,箋云遹述駿大求終觀多也文王有令聞之聲者乃述行有令聞之聲之道所致也所𫐠者謂大王王季也又扵𫐠行终其安民之道又述行多其成民之德言周德之丗益盛遹尹橘反又音𫐠駿音峻觀古亂反注同聞音問本亦作問
文王烝哉,烝君也箋云君哉者言其誠得人君之道烝之丞反韓詩云美也
文王受命有此武功旣伐于崇作邑于豐,箋大武功謂伐四囯及崇之功也作邑者徒都扵豐以應天命應應對之應
文王烝哉築城伊淢作豐伊匹匪棘其欲遹追來孝,或成溝也匹配也箋云方十里曰成淢其溝也廣深各八尺棘急來勤也文王受命而猶不自足築豐邑之城大小適与成偶大扵諸侯小扵天子之制此非以急成従己之欲欲廣都邑乃述追王季勤孝之行進其業也淢况域反字又作洫韓詩云洫深也棘居力反下亟同或作亟慾音欲夲亦作欲廣古曠反深戸鴆反行下孟反
王后烝哉,后君也箋云變謚言王后者非其盛事不以義謚
王公伊濯維豐之垣四方攸同王后維翰,濯大翰幹也箋云公事也文王述行大王王季之王業其事益大作邑扵凡城之旣成又垣之立宫室乃為天下所同心而歸之王后為之幹者正其政敎定其法度濯直角反韓詩云美也垣音表翰尸旦反徐音寒
王后烝哉豐水東注維禹之績四方攸同皇王維辟,績業皇大也箋云績功辟君也昔堯時洪水而豐水亦汜滥爲害禹治之使入渭東注于河禹之功也文王武王今得作邑於其旁地爲天下所同心而歸大王爲之君乃由禹之功政引美之豐邑在豐水之西鎬京在豐水之東辟音璧注及下皆同又音婢亦反法也汜芳劒反字亦作汎滥力暫反
皇王烝哉,箋云變王后言大王者武王之事又益大大此及下言大者並如字
鎬京辟廱自西自東自南自北無思不服,武王作邑於鎬京箋云自由也武王於鎬京行辟廱之礼自四方來觀者皆感化其德心无不歸服者
皇王烝哉考卜維王宅是鎬京維龜正之武王成之,箋云考猶稽也宅居也稽疑之法必契灼龜而卜之武王卜居是鎬京之地龜則正之謂得吉兆武王遂居之修三后之德以伐纣定天下成龜兆之占功莫大於此契苦計反夲又作挈或苦结反
武王烝哉豐水有芭武王豈不仕詒厥孫謀以燕翼子,芭草也仕事燕安翼敬也箋云詒猶傳也孫順也豐水猶以其潤澤生草武王豈不以其功業爲事乎以為事故傳其所以順天下之謀以安其敬事之子孫謂使行之也書曰厥考翼其肯曰我有後弗棄基芑音起詒以之反孔王申毛如字鄭音遜傳直專反下同
武王烝哉,上言皇王而變言武王者皇大也始大其業至武王伐紂成之故言武王也
文王有聲八章章五句文王之什十篇六十六章四百一十四句,
