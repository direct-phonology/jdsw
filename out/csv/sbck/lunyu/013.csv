source,commentary
論語子路第十三何晏集解,凡卅章
子路問政子曰先之勞之,孔安國曰先導之以徳使民信之然後勞之也易曰恱以使民民忘其勞之也
請益曰無倦,孔安國曰子路嫌其少故請益曰無倦者行此上事無倦則可也
仲弓爲季氏宰問政子曰先有司,王肅曰言為政當先任有司而後責其事也
赦小過舉賢才曰焉知賢才而舉之曰舉爾所知爾所不知人其舎諸,孔安國曰汝所不知者人将自舉之各舉其所知則賢才無遺也
子路曰衛君待子而為政子將奚先,苞氏曰問徃將何所先行也
子曰必也正名乎,馬融曰正正百事之名也
子路曰有是哉子之迃也奚其正名,苞氏曰迃揂逺也言孔子之言逺於事也
子曰野哉由也,孔安國曰野猶不達也
君子於其所不知盖闕如也,苞氏曰君子於其所不知當闕而勿據今由不知正名之義而謂之迂逺也
名不正則言不順言不順則事不成事不成則禮樂不興禮樂不興則刑罰不中,孔安國曰禮以安上樂以移風二者不行則有淫刑濫罰也
刑罰不中則民無所措手足故君子名之必可言也言之必可行也,王肅曰所名之事必可得而明言也所言之事必可得而遵行也
君子於其言無所苟而巳矣樊遅請學稼子曰吾不如老農請學為圃子曰吾不如老圃,馬融曰樹五穀曰稼樹䒹𬞞曰圃也
樊遅出子曰小人哉樊須也上好禮則民莫敢不敬上好義則民莫敢不服上好信則民莫敢不用情,孔安國曰情情實也言民化其上各以情實應也
夫如是則四方之民襁負其子而至矣焉用稼,苞氏曰禮義與信足以成徳何用學稼教民乎負者以器曰襁也
子曰誦詩三百授之以政不達使於四方不能専對雖多亦奚以為哉,専猶獨也
子曰其身正不令而行其身不正雖令不從,令教令也
子曰鲁衛之政兄弟也,苞氏曰鲁周公之封衛康叔之封也周公康叔既為兄弟康叔睦於周公其國之政亦如兄弟也
子謂衛公子荆善居室,王肅曰荆與蘧瑗史鰌並為君子也
始有曰苟合矣少有曰苟完矣冨有曰苟羙矣子適衛冉有僕,孔安國曰孔子之衛冉有御也
子曰庶矣哉,孔安國曰庶衆也言衞民衆多也
冉有曰既庶矣又何加焉曰冨之曰既冨矣又何加焉曰教之子曰苟有用我者期月而巳可也三年有成,孔安國曰言誠有用我於政事者期月而可以行其政教必三年乃有成功也
子曰善人為邦百年亦可以勝殘去殺矣,王肅曰勝殘勝殘暴之人使不為悪也去殺不用刑殺也
誠哉是言也,孔安國曰古有此言故孔子信也
子曰如有王者必丗而後仁,孔安國曰三十年曰丗如有受命王者必三十年仁政乃成也
子曰苟正其身矣於從政乎何有不能正其身如正人何冉子退朝,周生烈曰謂罷朝於鲁君也
子曰何晏也對曰有政,馬融曰改者有所改更匡正也
子曰其事也,馬融曰事者凡所行常事也
如有政雖不吾以吾其與聞之,馬融曰如有政非常之事我為大夫雖不見任用必當與聞之
定公問一言而可以興邦有諸孔子對曰言不可以若是其幾也,王肅曰以其大要一言不能正興國也幾近也有近一言可興國也
人之言曰爲君難爲臣不易如知爲君之難也不幾乎一言而興邦乎,孔安國曰事不可一言而成也知如此則可近也
曰一言而可䘮邦有諸孔子對曰言不可以若是其幾也人之言曰予無樂乎為君唯其言而樂莫予違也,孔安國曰言無樂於為君所樂者唯樂其言而不見違也
如其善而莫之違也不亦善乎如不善而莫之違也不幾乎一言而喪邦乎,孔安國曰人君所言善無違之者則善也其所言不善而無敢違之者則近一言而䘮國也
業公問政子曰近者恱逺者来子夏為莒父宰問政,鄭玄曰舊說曰莒文鲁下邑也
子曰毋欲速毋見小利欲速則不達見小利則大事不成,孔安國曰事不可以速成而欲其速則不達矣見小利妨大事則大事不成也
葉公語孔子曰吾黨有直躬者,孔安國曰直躬直身而行也
其父攘羊而子證之,周生烈曰有囙而盗曰攘
孔子曰吾黨之直者異於是父爲子隱子為父隱直在其中矣樊遅問仁子曰居處恭執事敬與人忠雖之夷狄不可棄也,苞氏曰雖之夷狄無禮義之處猶不可棄去而不行也
子貢問曰何如斯可謂之士矣子曰行巳有恥,孔安國曰有恥有所不為也
使於四方不辱君命可謂士矣曰敢問其次曰宗族稱孝焉郷黨稱悌焉曰敢問其次曰言必信行必果硜硜然小人也抑亦可以爲次矣,鄭玄曰行必果所欲行必敢爲之硜硜者小人之貌也抑亦其次言可以為次也
曰今之從政者何如子曰噫斗筲之人何足筭也,鄭玄曰噫心不平之聲也筲竹器容斗二升者也筭数也
子曰不得中行而與之必也狂狷乎,苞氏曰中行行能得其中者也言不得中行則欲得狂狷也
狂者進取狷者有所不爲也,苞氏曰狂者進取於善道狷者守節無爲欲得此二人者以時多進退取其恒一也
子曰南人有言曰人而無恒不可以作巫醫,孔安國曰南人南國之人也鄭玄曰言巫醫不能治無常之人也
善夫,苞氏曰善南人之言也
不恒其德或承之羞,孔安國曰此易恒卦之辭也言徳無常則羞厚承之
子曰不占而巳矣,鄭玄曰易所以占吉凶也無恒之人易所不占也
子曰君子和而不同小人同而不和,君子心和然其所見各異故曰不同小人所嗜好者同然各爭其利故曰不和也
子貢問曰郷人皆好之何如子曰未可也郷人皆悪之何如子曰未可也不如郷人之善者好之其不善者悪之也,孔安國曰善人善巳悪人悪巳是善善明悪悪著也
子曰君子易事而難恱也,孔安國曰不責備於一人故易事也
恱之不以道不恱也及其使人也器也,孔安國曰度才而任官也
小人難事而易悗也悗之雖不以道恱也及其使人也求備焉子曰君子㤗而不驕小人驕而不㤗,君子自縱㤗似驕而不驕小人拘忌而實自驕矜也
子曰剛毅木訥近仁,王肅曰剛無欲也毅果敢也木質樸也訥遲鈍也有此四者近扵仁也
子路問曰何如斯可謂之士矣子曰切切偲偲怡怡如也可謂士矣朋友切切偲偲兄弟怡怡如也,馬融曰切切偲偲相切責之貌也怡怡和順之貌也
子曰善人教民七年亦可以即戎矣,苞氏曰即戎就兵可以攻戦也
子曰以不教民戰是謂棄之,馬融曰言用不習民使之戦必破敗是謂棄之也
