source,commentary
老子道經河上公章句第一體道第一道可道,謂經術政教之道也
非常道,非自然長生之道也常道當以無為養神無事安民含光藏暉滅迹匿端不可稱道
名可名,謂富貴尊榮髙世之名也
非常名,非自然常在之名也常名愛如孾兒之未言雞子之未分明珠在蚌中美玉處石間内雖昭昭外如愚頑
無名天地之始,無名者謂道道無形故不可名也始者道本也吐氣布化出於虚无為天地本始也
有名萬物之母,有名謂天地天地有形位隂陽有柔剛是其有名也萬物母者天地含氣生萬物長大成熟如母之養子
故常無欲以觀其妙,妙要也人常能無欲則可以觀道之要要謂一也一岀布名道讃叙明是非
常有欲以觀其徼,徼歸也常有欲之人可以觀丗俗之所歸趣也徼古吊反
此兩者同出而異名,兩者謂有欲無欲也同出者同出人心也而異名者所名各異也名無欲者長存名有欲者亡身也
同謂之玄,玄天也言有欲之人與無欲之人同受氣於天
玄之又玄,天中復有天也稟氣有厚薄得中和滋液則生賢聖得錯亂汚辱則生貪淫也
衆妙之門,能知天中復有天禀氣有厚薄除情去欲守中和是謂知道要之門户也
養身第二天下皆知美之為美,自揚己美使顯彰也
斯惡巳,有危亡也
皆知善之為善,有功名也
斯不善巳,人所爭也
故有無相生,見有而為無也
難易相成,見難而為易也
長短相形,見短而為長也
髙下相傾,見髙而為下也傾去營反
音聲相和,上唱下必和也
前後相隨,上行下必隨也
是以聖人處無為之事,以道治也
行不言之教,以身師導之也
萬物作焉,各自動也
而不辭,不辭謝而逆止
生而不有,元氣生萬物而不有
為而不恃,道所施為不恃望其報也
功成而弗居,功成事就退避不居其位
夫惟弗居,夫惟功成不居其位
是以不去,福德常在不去其身也此言不行不可隨不言不可知疾上六句有髙下長短君開一源下生百端百端之變无不動亂
安民第三不尚賢,賢謂丗俗之賢辯口明文離道行權去質為文也不尚者不貴之以禄不貴之以官
使民不爭,不爭功名返自然也
不貴難得之貨,言人君不御好珎寳黄金棄於山珠玉捐於淵
使民不為盗,上化清淨下无貪人
不見可欲,放鄭聲逺美人
使心不亂,不邪淫不惑亂也
是以聖人治,⬤聖人治國與治身同也
虛其心,除嗜欲去亂煩
實其腹,懐道抱一守五神也
弱其志,和柔謙讓不處權也
強其骨,愛精重施髓滿骨堅強其良反
常使民無知無欲,反朴守淳
使夫知者不敢為也,思慮深不輕言夫音符知音智
為無為,不造作動因循
則無不治,德化厚百姓安
無源第四道冲而用之,冲中也道匿名藏譽其用在中冲直隆反
或不盈,或常也道常謙虛不盈滿
淵乎似萬物之宗,道淵深不可知也似為萬物之宗祖
挫其銳,銳進也人欲銳精進取功名當挫上之法道不自也挫子卧反銳恱歲反
解其紛,紛結根也當念道无為以解釋紛拂云反
和其光,言雖有獨見之明當知闇昧不當以擢亂人也
同其塵,常與衆庻同垢塵不當自别殊
湛兮似若存,言當湛然安靜故能長存不亡湛直減反
吾不知誰之子,老子言我不知道所從生
象帝之先,道自在天帝之前此言道乃先天地生也至今在者以能安靜湛然不勞煩欲使人修身法道
虛用第五天地不仁,天施地化不以仁恩任自然也
以萬物爲芻狗,天地生萬物人最為貴天地視之如芻草狗畜不貴望其報也芻楚狗反狗古口反
聖人不仁,聖人愛養萬民不以仁恩法天地行自然
以百姓爲芻狗,聖人視百姓如芻草狗畜不責望其禮意
天地之間,天地之間空虚和氣流行故萬物自生人能除情欲節滋味清五藏則神明居之也
其猶槖籥乎,槖籥中空虚人能有聲氣橐他各反籥音藥
虛而不屈動而愈出,言空虚无有屈竭時動揺之益出聲氣也愈羊王反
多言數窮,多事害神多言害身口開舌舉必有禍患數王弼注音⬤遇反謂理數也明皇注音朔
不如守中,不如守德於中育養精神愛氣希言
成象第六谷神不死,谷養也人能養神則不死也神謂五藏之神也肝藏魂肺藏魄心藏神腎藏精脾藏志五藏盡傷則五神去矣
是謂玄牝,言不死之有在於玄牝玄天也於人為鼻牝地也於人為口天食人以五氣從鼻入藏於心五氣清微為精神聦明音聲五性其⬤曰魂魂者雄也主出入人鼻與天通故鼻為玄也地食人以五味從口入藏於胃五性濁辱為形骸骨肉血脉六情其⬤曰魄魄者雌也主出入於口與天地通故口為牝也牝頻忍反
⬤牝之門是謂天地根,根元也言鼻口之門是乃通天地之元氣所從往來
綿綿若存,鼻口呼噏喘息當綿綿微妙若可存復若无有
用之不勤,用氣常寛舒不當急疾懃勞也
韜光第七天長地乆,說天地長生乆壽以喻教人也
天地所以能長且乆者以其不自生,天地所以獨長且乆者以其安靜施不榮報不如人居處汲汲求自饒之利奪人以自與
故能長生,以其不求生故能長生不終也
是以聖人後其身,先人而後己者也
而身先,天下敬之先以為長
外其身,薄己而厚人也
而身存,百姓愛之如父母神明祐之若赤子故身常存
非以其無私邪,聖人為人所愛神明所祐非以其公正無私所致乎
故能成其私,人以為私者欲以厚己也聖人无私而己自厚故能成其私也
易性第八上善若水,上善之人如水之性
水善利萬物,水在天為霧露在地為泉源也
而不爭處衆人之所惡,衆人惡卑濕垢濁水獨靜流居之也惡烏路反
故幾於道,水性幾與道同幾音機
居善地,水性善喜於地草木之上即流而下有似於牝動而下人也
心善淵,水深空虚淵深清明
與善仁,萬物得水以生與虚不與盈也
言善信,水内影照形不失其情也
正善治,无有不洗清且平也
事善能,能方能圓曲直隨形
動善時,夏散冬凝應期而動不失天時
夫唯不爭,壅之則止决之則流聽從人也
故無尤,水性如是故天下无有怨尤水者也
運夷第九持而盈之不如其巳,盈滿也巳止也持滿必傾不如止也
揣而銳之不可長保,揣治也先揣之後必弃捐揣初委反
金玉滿堂莫之能守,嗜欲傷神財多累身
富貴而驕自遺其咎,大富當賑貧貴當憐賤而反驕恣必被禍患也遺唯季反咎求九反
功成名遂身退天之道,言人所為功成事立名迹稱遂不退身避位則遇於害此乃天之常道也譬如日中則移月滿則⬤物盛則衰樂極則哀
能為第十載營魄,肺營魄魂魄也人載魂魄之上得以生當愛養之喜怒亡魂卒驚傷魄魂在肝魄在肺美酒甘肴腐人故魂靜志道不亂魄安得夀延年也
抱一能無離,言人能抱一使不離於身則長存一者道始所生大和之精氣也故曰一布名於天下天得一以清地得一以寧侯王得一以為正平入為心出為行布施為德揔名為一一之為言志一无二也離力智反
專氣致柔,專守精氣使不乱則形躰能應之而柔順
能孾兒,能如孾兒内无思慮外無政事則精神不去也
滌除玄覽,當洗其心使潔淨也心居玄冥之處覽知万事故謂之玄覽也滌徒歷反
能無疵,不⬤邪也淨能无疵病乎疵在斯反
愛民治國,治身者愛氣則身全治國者愛民則國安
能無知,治身者呼吸精氣无令耳闻也治國者布施惠德无令下知也
天門開闔,天門謂北極紫㣲宫開闔謂終始五際也治身天門謂鼻孔開謂喘息闔謂呼吸也闔户臘反
能無雌,治身當如雌牝安靜柔弱治國應変和而不唱
明白四逹,言逹明白如日月四通滿於天下八極之外故曰視之不見聽之不聞彰布之於十方煥煥煌煌也
能無知,无有能知道滿於天下者
生之畜之,道生萬物而畜養之
生而不有,道生万物无所取有
為而不恃,道所施為不恃望其報也
長而不宰,道長養万物不宰割以為器用長丁文反
是謂玄德,言道行德玄冥不可得見欲使人如道也
無用第十一三十輻共一轂,古者車三十輻法月數也共一轂者轂中有孔故衆輻共湊之治身者當除情去欲使五藏空虛神乃歸之也治國者寡能揔衆弱共使強輻音福轂古木反
當其無有車之用,无謂空虚轂中空虚車得去行轝中空虚人能載其上也當丁浪反
埏埴以為器,埏和也埴土也和土以為飲食之器埏始然反埴市力反
當其無有器之用,器中空虚故得有所盛受
鑿户牖以為室,謂作屋室
當其無有室之用,言户牖空虚人得以出入觀視室中空虚人得以居處是其用
故有之以為利,利物也利於形用器中有物室中有人恐其屋破壞腹中有神畏形之消亡也
無之以為用,言虚空者乃可用盛受萬物故曰虚无能制有形道者空也
檢欲第十二五色令人目盲,貪淫好色則傷精失明也令力征反盲陌庚反
五音令人耳聾,好聽五音則和氣去心不能聽無聲之聲聾力東反
五味令人口爽,爽亡也人嗜五味於口則口亡言失於道味也
馳騁田獵令人心發狂,人精神好安靜馳騁呼吸精神散亡故發狂也騁敕領反
難得之貨令人行妨,妨傷也難得之貨謂金銀珠玉心貪意欲不知厭足則行傷身辱也行下孟反妨音方
是以聖人為腹,守五性去六情節志氣養神明
不為目,目不妄視妄視泄精於外
故去彼取此,去彼目之妄視取此腹之養性去羌吕反
猒恥第十三寵辱若驚,身寵亦驚身辱亦驚
貴大患若身,貴畏也若至也畏大患至身故皆驚
何謂寵辱,問何為寵何為辱寵者尊榮辱者恥辱及身還自問者以曉人也
辱為下,辱為下賤
得之若驚,得寵榮驚者處髙位如臨深危也貴不敢驕富不敢奢
失之若驚,失者失寵處辱也驚者恐禍重來也
是謂寵辱若驚,解上得之若驚失之若驚
何謂貴大患若身,復還自問何故畏人若身
吾所以有大患者為吾有身,吾所以有大患者為吾有身有身憂其勤勞念其飢寒觸情從欲則遇禍患也
及吾無身吾有何患,使吾无有身體得道自然輕舉昇雲出入无間與道通神當有何患
故貴以身為天下者則可寄於天下,言人君貴其身而賤人欲為天下主者則可寄立不可以久也為于僞反
愛以身為天下者乃可以託於天下,言人君能愛其身非為己也乃欲為萬民之父母以此得為天下主者乃可以託其身於萬民之上長无咎也
贊玄第十四視之不見名曰夷,無色曰夷言一無采色不可得視而見之
聽之不聞名曰希,無聲曰希言一無音聲不可得聽而聞之
⬤之不得名曰微,無形曰微言一無形體不可搏持而得之
此三者不可致詰,三者謂夷希微也不可致詰者夫無色無聲無形口不能言書不能傳當受之以靜求之以神不可詰問而得之也詰起吉反
故混而為一,混合也故合於三名之而為一混户本反
其上不皦,言一在天上不皦皦光明皦古曉反
其下不昧,言一在天下不昧昧有所闇冥昧梅對反
繩繩不可名,繩繩者動行無窮極也不可名者非一色也不可以青黄白黑别非一聲也不可以宫商角徵羽聽非一形也不可以長短大小度之也
復歸於無物,物質也復當歸之於無質復音服
是謂無狀之狀,言一無形狀而能為万物作形狀也
無物之象,一無物質而為萬物設形象也
是為忽恍,一忽忽恍恍者若存若亡不可見之也恍虚往反
迎之不見其首,一無端末不可預待也除情去欲一自歸之也
隨之不見其後,言一無影迹不可得而看
執古之道以御今之有,聖人執守古道生一以御物知今當有一也
以知古始是謂道紀,人能知上古本始有一是謂知道綱紀也
顯德第十五古之善為士者,謂得道之君也
微妙玄通,玄天也言其志節玄妙精與天通也
深不可識,道德深逺不可識知内視若盲反聽若聾莫知所長
夫唯不可識故强為之容,謂下句也强其文反
與兮若冬渉川,舉事輙加重愼與與兮若冬渉川心猶難之也
猶兮若畏四隣,其進退猶猶如拘制若人犯法畏四隣知之也
儼兮其若客,如客畏主人儼然無所造作也儼魚撿反
渙兮若冰之將釋,渙者解散釋者消亡除情去欲日以空虚
敦兮其若朴,敦者質厚朴者形未分内守精神外無文采也朴普角反
曠兮其若谷,曠者寛大谷者空虛不有德功名無所不包也
渾兮其若濁,渾者守舉真濁者不照然也與衆合同不自尊
孰能濁以靜之徐清,孰誰也誰能知水之濁止而淨之徐徐自清也
孰能安以久動之徐生,誰能安靜以久徐徐以長生也
保此道者不欲盈,保此徐生之道不欲奢泰盈溢
夫唯不盈故能蔽不新成,夫唯不盈滿之人能守蔽不為新成蔽者匿光榮也新成者貴功名
歸根第十六至虛極,得道之人捐情去欲五内清淨至於虚極
守靜篤,守清淨行篤厚
萬物並作,作生也萬物並生也
吾以觀其復,言吾以觀見萬物無不皆歸其本也人當念重本也
夫物芸芸,芸芸者華葉盛
各復歸其根,言萬物無不枯落各復反其根而更生也
歸根曰靜,靜謂根也根安靜柔弱謙卑處下故不復死也
是謂復命,言安靜者是為復還性命使不死也
復命曰常,復命使不死乃道之所常行也
知常曰明,能知道之所常行則為明
不知常萎作凶,不知道之所常行妄作巧詐則失神明故凶也
知常容,能知道之所常行去情忘欲无所不包容也
容乃公,無所不包容則公正無私衆邪莫當
公乃王,公正無私可以為天下王治身正則形一神明千萬共湊已躬也
王乃天,能王德合神明乃與天子
天乃道,德與天通則與道合同也
道乃久,與道合同乃能長久
没身不殆,能公能天通天合道四者純備道德弘逺無殃無咎乃與天地俱没不危殆也
河上公章句第二淳風第十七太上下知有之,太上謂太古无名之君也下知有之者下知上有君而不臣事質朴也
其次親之譽之,其德可見恩惠可稱故親愛而譽之
其次畏之,設刑法以治之
其次侮之,禁多令煩不可歸誠故欺侮之侮亡甫反
信不足焉,君信不足於下下則應之以不信而欺其君也
猶兮其貴言,⬤太上之君舉事猶貴重於言恐離道失自然
功成事遂,謂天下太平也
百姓皆謂我自然,百姓不知君上之德淳厚反以為只自當然也
俗薄第十八大道廢有仁義,大道之時家有孝子户有忠信仁義不見也大道廢不用惡逆生乃有仁義可傳道
智惠出有大偽,智惠之君賤德而貴言賤質而貴文下則應之以為大偽姦詐
六親不和有孝慈,六絶絶親戚不和乃有孝慈相牧養也
國家昬亂有忠臣,政令不行上下相怨邪僻爭權乃有忠臣匡正其君也此言天下太平不知仁人盡無欲不知廉各㓗已不知貞大道之君仁義没孝慈滅猶日中盛時衆星失光
還淳第十九絶聖,絶聖制作反初守元五帝垂象蒼頡作書不如三皇結繩無文
棄智,棄智惠反无為
民利百倍,農事修公無私倍蒲罪反
絶仁棄義,絶仁之見恩惠棄義之尚華信
民復孝慈,德化淳也
絶巧棄利,絶巧者詐偽亂眞也弃利者塞貪路閉權門也
盗賊無有,上化公政下無邪私
此三者,謂上三事所棄絶也
以為文不足,以為文不足者文不足以教民
故令有所屬,當如下句令力征反屬之欲反
見素抱朴,見素者當抱素守眞不尚文飾也抱朴者當見其篤朴以示下故可法則見賢遍反朴普角反
少私寡欲,少私者正無私也寡欲者當知足也
異俗第二十絶學,絶學不眞不合道文
無憂,除浮華則無憂患也
唯之與阿相去幾何,同為應對而相去幾何疾時賤質而貴文唯遺癸反
善之與惡相去何若,善者和譽惡者諫爭能相去何如疾時惡忠直用邪佞也
人之所畏不可不畏,人謂道人也人所畏者畏不絶學之君也不可不畏近令色殺仁賢
荒兮其未央哉,或言世俗人荒亂欲進學為文未央止也
衆人熈熈,熈熈淫放多情欲也
如享太牢,如飢思太牢之具意無足時也
如春登臺,春隂陽交通萬物感動登臺觀之意志淫淫然
我獨怕兮其未兆,我獨怕然安靜未有情欲之形兆也怕普白反
如孾兒之未孩,如小兒未能荅偶人時也
乗乗兮若無所歸,我乗乗如窮鄙无所歸就乗平聲
衆人皆有餘,衆人餘財以為奢餘智以為詐
而我獨若遺,我獨如遺棄似於不足也
我愚人之心也哉,不與俗人相隨守一不移如愚人之心也
沌沌兮,无所分别
俗人昭昭,明且逹也
我獨若昬,如闇昧也
俗人察察,察察急且疾也
我獨悶悶,悶悶无所割截
忽兮若海,我獨忽忽如江海之流莫知其所窮極也
漂兮若無所止,我獨漂漂若飛若揚無所止也志意在神域也
衆人皆有以,以有為也
而我獨頑,我獨無為
似鄙,鄙似若不逮也
我獨異於人,我獨與人異也
而貴食母,食用也母道也我獨貴用道也
虛心第二十一孔德之容,孔大也有大德之人無所不容能受垢濁處謙卑也
唯道是從,唯獨也大德之人不隨世俗所行獨從於道也
道之為物唯怳唯忽,道之於萬物獨怳忽往來於其无所定也怳泥往反又呼廣反
忽兮怳兮其中有像,道唯忽怳无形之中獨為萬物法像
怳兮忽兮其中有物,道唯怳忽其中有一經營主化因氣立質
窈兮冥兮其中有精,道唯窈冥无形其中有精實神明相薄隂陽交㑹也窈烏了反
其精甚眞,言存精氣其妙甚眞非有飾也
其中有信,道匿功藏名其信在中也
自古及今其名不去,自從也自古至今道常在不去
以閱衆甫,閱禀也甫始也言道禀與萬物始生從道受氣
吾何以知衆甫之然哉,我何以知從道受氣
以此,此今也以今萬物皆得道精氣而生動作起居非道不然
益謙第二十二曲則全,曲已從衆不自專則全其身也
枉則直,枉屈己而申人久久自得直也枉音往
窪則盈,地窪下水流之人則下德歸之也窪烏⬤反
弊則新,自受⬤薄後己先人天下敬之久久自新也
少則得,自受取少則得多也天道祐謙神明託虛
多則惑,財多者惑於所守學多者惑於所聞
是以聖人抱一為天下式,抱守法式也聖人守一乃知萬事故能為天下法式也
不自見故明,聖人不以其目視千里之外也乃因天下之目以視故能明逹也見賢遍聖人不自以為是而反
不自是故彰,非人故能彰顯於世
不自伐故有功,伐取也聖人德化流行不自取其美故有功於天下
不自矜故長,矜大也聖人不自貴大故能久不危
夫唯不爭故天下莫能與之爭,此言天下賢與不肖无能與不爭者爭也
古之所謂曲則全者豈虛言哉,傳古言曲從則全身正言非虛妄也
誠全而歸之,誠實也能行曲從者實其飢體歸之於父母無有傷害也
虛無第二十三希言自然,希言者是愛言也愛言者自然之道
飄風不終朝驟雨不終日,飄風疾風也驟雨暴雨也言疾不能長暴不能久也驟狀救反
孰為此者天地,孰誰也誰為此飄風暴雨者乎天地所為
天地尚不能久,不終於朝暮也
而况於人乎,天地至神合為飄風暴雨尚不能使終朝至暮何况人欲為暴卒乎
故從事於道者,從為也人為事當如道安静不當如飄風驟雨
道者同於道,道者謂好道人也同於道者所謂與道同
德者同於德,徳謂好德人也同於徳者所謂與徳同也
失者同於失,失謂任己失人也同於失者所謂與失同也
同於道者道亦樂得之,與道同者道亦樂得之也
同於德者德亦樂得之,與徳同者徳亦樂得之也
同於失者失亦樂失之,與失同者失亦樂失之也
信不足焉,君信不足於下下則應君以不足也
有不信焉,此言物⬤相歸同聲相應雲從龍風從虎水流濕火就燥自然之⬤也
苦恩第二十四跂者不立,⬤進也謂貪權慕名進取功榮也則不可久立身行道也跂音企又去聲
跨者不行,自以為貴而跨於人衆共蔽之使不得行跨苦化反
自見者不明,人自見其形容以為好自見所行以為應道殊不自知其形醜操行之鄙
自是者不彰,自以為是而非人衆共蔽之使不得彰明
自伐者無功,所謂輙自伐取其功美即失有功於人也
自矜者不長,好自矜大者不可以長久
其於道也曰餘食贅行,贅貪也使此自矜伐之人在治國之道曰然斂餘禄食為貪行贅專稅反行下孟反
物或惡之,此人在位動欲傷害故物無有不畏惡也惡烏路反
故有道者不處也,言有道之人不居其國也
象元第二十五有物混成先天地生,謂道無形混沌而成萬物乃在天地之前混胡本反先悉薦反
寂兮寥兮獨立而不改,寂者無音聲寥者空無形獨立者無匹雙不改者化有常
周行而不殆,道通行天地无所不入在陽不焦託隂不腐无不貫穿不危殆殆田頼反
可以為天下母,道育養萬物精氣如母之養子
吾不知其名字之曰道,我不見道形容不知當何以名之見萬物皆從道所生故字之曰道也
強為之名曰大,不知其名強曰大者髙而无上羅而无外无不包容故曰大也強其文反
大曰逝,其為大非若天常在上非若地常在下乃復逝去无常處所也
逝曰逺,言逺者窮乎無窮布氣天地無所不通也
逺曰反,言其逺不越絶乃復在人身也
故道大天大地大王亦大,道大者包羅諸天地無所不容也天大者無所不蓋也地大者無所不載也王大者無所不制也
域中有四大,四大道天地王也凡有稱有名則非其極也言道則冇所由有所由然後謂之為道然則是道稱中之大也不若無稱之大也無稱不可得而名曰域也天地王皆在乎无稱之内也故曰域中有四大者也
而王居其一焉,八極之内有四大王居其一也居一作處
人法地,人當法地安靜柔和也種之得五榖掘之得甘泉勞而不怨也有功而不制也
地法天,天湛泊不動施而不求報生長萬物無所收取
天法道,道清淨不言隂行精氣萬物自成也
道法自然,道性自然無所法也
重德第二十六重為經根,人君不重則不尊治身不重則失神草木之華輕故零落根重故長存也輕起政反
靜為躁君,人君不靜則失威治身不靜則身危龍靜故能變化虎躁故夭虧也躁早報反
是以聖人終日行不離輜重,輜靜也聖人終日行道不離其靜與重也離音利輜側基反重直用反
雖有榮觀燕處超然,榮觀謂宫闇燕處后妃所居也超然逺避而不處也觀古亂反
柰何萬乗之主,柰何者疾時主傷痛之辭萬乗之主謂王乗繩證反
而以身輕天下,王者至尊而以其身行輕躁乎疾時王奢恣輕淫也
輕則失臣,王者輕滔則失其臣治身輕淫則失其精
躁則失君,王者行躁疾則失其君位治身躁疾則失其精神也
巧用第二十七善行無轍迹,善行道者求之於身不下堂不出門故無轍迹行下孟反
善言無瑕讁,善言謂擇言而出則无瑕疵讁過於天下瑕下家反讁直華反
善計不用籌䇿,善以道計事者則守一不移所計不多則不用籌䇿而可知也籌直由反
善閉無關揵而不可開,善以道閉情欲守精神者不如門户有關揵可得開揵其偃反
善結無繩約而不可解,善以道結事者乃可結其心不如繩索可得解也
是以聖人常善救人,聖人所以常教人忠孝者欲以救人在命
故無棄人,使貴賤各得其所也
常善救物,聖人所以教民順四時以救萬物之殘傷
故無棄物,聖人不賤石而貴玉視之如一
是謂襲明,聖人善救人物謂襲明大道也
故善人者不善人之師,人之行善者聖人即以為人師
不善人者善人之資,資用也人行不善聖人猶教導使爲善得以給用也
不貴其師,獨無輔也
不愛其資,無所使也
雖智大迷,雖自以為智言此人乃大迷惑
是謂要妙,能通此意是謂知微妙要道也
反朴第二十八知其雄守其雌為天下谿,雄以喻尊雌以喻卑人雖知自尊顯當復守之以卑㣲去之强梁就雌之柔和如是則天下歸之如水流入深谿也谿苦奚反
為天下谿常德不離,人能謙下如深谿則德常在不復離於巳離力智反
復歸於孾兒,常復歸志於孾兒惷然而無所知也
知其白守其黒爲天下式,白以喻昭昭黒以喻黙黙人雖自知昭昭明白當復守之以黙黙如闇昧無所見如是則可為天下法式則得常在
爲天下式常德不忒,人能爲天下法則德常在於巳不復差忒忒吐得反
復歸於無極,徳不差忒則長生久壽歸身於無窮極也
知其榮守其辱為天下谷,榮以喻尊貴辱以喻汚濁知巳之有榮貴當守之以汚濁如是則天下歸之如水流入深谷也
爲天下谷常徳乃足,足止也人能為天下谷徳乃止於巳
復歸於朴,復當歸身於質朴不復為文飾朴普角反
朴散則為器,萬物之朴散則為器用也若道散則為神明流為日月分爲五行也
聖人用之則為官長,聖人升用則為百官之元長也長丁丈反
故大制不割,聖人用之則以大道制御天下无所傷割治身則以天道制情欲不害精神也
無為第二十九將欲取天下,欲為天下主也
而為之,欲以有為治民
吾見其不得巳,我見其不得天道人心巳明矣天道惡煩濁人心惡多欲
天下神器不可為也,器物也人乃天下之神物也神物好安靜不可以有為治
為者敗之,以有為治之則敗其質性
執者失之,強執教之人則失其倩實生於詐偽也
故物或行或隨,上所行下必隨之也
或呴或吹,呴温也吹寒也有所温必有所寒也呴音虛
或強或羸,有所強大必有所羸弱也羸力為反
或載或隳,載安也隳危也有所安必有所危明人君不可以有爲治國與治身也隳許規反
是以聖人去甚去奢去㤗,甚謂貪淫聲色奢謂服飾飲食泰謂宫室臺榭去此三者處中和行無為則天下自化去羌吕反下同
儉武第三十以道佐人主者,謂人主能以道自輔佐也
不以兵强天下,以道自佐之主不以兵革順天任德敵人自服
其事好還,其舉事好還自責不怨於人也好呼報反還音旋
師之所處荆棘生焉,農事廢田不修
大軍之後必有凶年,天應之以惡氣即害五榖五榖盡傷人也
善者果而已,善兵者當果敢而巳不休
不敢以取强,不以果敢取强大之名也
果而勿矜,當果敢謙卑勿自矜大也
果而勿伐,當果敢推讓乃自伐取其美也
果而勿驕,驕欺也果敢勿以驕欺人
果而不得巳,當果敢至誠不當迫不得巳也
果而勿强,果敢勿以為强兵堅甲以侵凌人也
物壯則老,草木壯極則枯落人壯極則衰老也言强者不可以壯
是謂不道,枯老者坐不行道也
不道早巳,不行道者早死
偃武第三十一夫佳兵不祥之器,祥善也兵者驚精神濁和氣不善人之器也不當修飾之
物或惡之,兵動則有所害故萬物無有不惡之惡烏路反
故有道者不處,有道之人不處其國
君子居則貴左,貴柔弱也
用兵則貴右,貴剛強也此言兵道與君子道反所貴者異也
兵者不祥之器,兵革者不善之器也
非君子之器,非君子所貴重器也
不得巳而用之,謂遭衰逆亂禍欲加萬民乃用之以自守
恬惔為上,不貪土地利人財寳惔一本作然
勝而不美,雖得勝而不以為利己也
而美之者是樂殺人,美得勝者是為喜樂殺人者也
夫樂殺人者則不可以得志於天下矣,為人君而樂殺人此不可使得志於天下為人主必專制人命妄行刑誅
吉事尚左,左生位也
凶事尚右,隂道殺人
偏將軍居左,偏將軍卑而居陽者以其不專殺也
上將軍居右,上將軍尊而居右者言其主殺也
言以䘮禮處之,上將軍於右䘮禮尚右死人貴隂也
殺人之衆以悲哀泣之,傷已德薄不能以道化人而害无辜之民
戰勝以䘮禮處之,古者戰勝將軍居䘮主禮之位素服而哭之明君子貴德而賤兵不得巳誅不祥心不樂之比於䘮也知後丗用兵不巳故悲痛之
聖德第三十二道常無名,道能隂能陽能施能張能存能亡故無常名也
朴雖小天下不敢臣,道朴雖小微妙無形天下不敢有臣使道者也
侯王若能守之萬物將自賔,侯王若能守道无為萬物將自賔服從於德也
天地相合以降甘露,侯王動作能與天相應合天即下甘露善瑞也
民莫之令而自均,天降善瑞則萬物莫有教令之者皆自均調若一也
始制有名,始道也有名萬物也道無名能制於有名無形能制於有形也
名亦旣有,既盡也有名之物盡有情欲叛道離德故身毀辱也
天亦將知之,人能去道行德天亦將自知之
知之所以不殆,天知之則神靈祐助不復危殆
譬道之在天下猶川谷之與江海,言言道之在天下與人相應和如川谷與江海相流通也
辯德第三十三知人者智,能知人好惡是為智
自知者明,人能自知賢不肖是為反聽無聲内視無形故為明
勝人者有力,能勝人者不過以威力也
自勝者強,人能自勝巳情欲則天下無有能與己尹者故為強
知足者富,人能知足之為足則長保福禄故為富也
強行者有志,人能強力行善則為有意於道道亦有意於人
不失其所者久,人能自節養不失其所受天之精氣則可以久
死而不亡者壽,目不妄視耳不妄聽口不妄言則无怨惡於天下故長壽
任成第三十四大道汜兮,言道汜汜若浮若沉若有若無視之不見⬤之難殊汜音泛
其可左右,道可左右无所不宜
萬物恃之而生,恃待也萬物皆恃道而生
而不辭,道不辭謝而逆止也
功成不名有,有道不名其有功也
愛養萬物而不為主,道雖愛養萬物不如人主有所放取
常無欲可名於小,道匿德藏名恒然無為似若微小也
萬物歸焉而不為主,萬物皆歸道受氣道非如人主有所禁止也
可名為大,萬物横來横去使各自在故不若於大也
是以聖人終不為大,聖人法道匿德藏名不為滿大
故能成其大,聖人以身師導不言而化萬事修治故能成其大
仁德第三十五執大象天下往,執守也象道也聖人守大道則天下萬民移心歸往之也治身則天降神明往來於巳也
往而不害安平太,萬物歸往而不傷害則國安家寧而致太平矣治身不害神明則身安而大壽也
樂與餌過客止,餌美也過客一也人能樂美於道則一留止也一者去盈而處虚忽忽如過客樂音岳餌而志反
道之出口淡乎其無味,道出入於口淡淡非如五味有酸鹹苦甘辛也出尺⬤反淡徒暫反
視之不足見,足德也道無形非若五色有青黄赤白黒可得見也
聽之不足聞,道非若五音有宫商角徵羽可得聽聞也
用之不可旣,用道治國則國安民昌治身則壽命延長無有旣盡時也
微明第三十六將欲噏之必固張之,先開張之者欲極其奢淫噏許及反
將使弱之必固強之,先強大之者欲使遇禍患
將欲廢之必固興之,先興之者欲使其驕危也
將欲奪之必固與之,先與之者欲極其貪心也
是謂微明,此四事其道微其效明也
柔弱勝剛強,柔弱者久長剛強者先亡也
魚不可脫於淵,魚脫於淵爲去剛得柔不可復制也
國之利器不可以示人,利器權道也治國權者不可以示執事之臣也治身道者不可以示非其人也
為政第三十七道常無為,道以無為為常也
而無不為侯王若能守萬物將自化,言侯王若能守道萬物將自化效於己也
化而欲作吾將鎭之以無名之朴,吾身也無名之朴道也萬物以化效於己也復欲作巧偽者侯王當身鎮撫以道德
無名之朴亦將不欲不欲以靜,言侯王鎮撫以道德民亦將不欲改當以清靜導化之也
天下將自定,能如是者天下將自正定也
河上公老子道經卷上老子德經下河上公章句第三論德第三十八上德不德,上德謂太古無名號之君德大無上故言上德也不德者言其不以德教民因循自然養人性命其德不見故言不德也
是以有德,言其德合於天地和氣流行民得以全也
下德不失德,下德謂號謚之君德不及上德故言下德也不失德者其德可見其功可稱也
是以無德,以有名號及其身故
上德無為,謂法道安靜無所改為也
而無以為,言無以名號為
下德為之,言為教令施政事也
而有以為,言以為己取名號也
上仁為之,上仁謂行仁之君其仁為上故言上仁也為之者為仁恩
而無以為,功成事立無以執為
上義為之,為義以斷割也
而有以為,動作以為己殺人以成威賦下以自奉也
上禮為之,謂上禮之君其禮無上故言上禮為之者言為禮制度序威儀
而莫之應,言禮華盛實衰飭偽煩多動則離道不可應也
則攘臂而仍之,言煩多不可應上下忿爭故攘臂相仍引攘如羊反臂必寐反
故失道而後德,言道衰而德化生也
失德而後仁,言德衰而仁愛見也
失仁而後義,言仁衰而分義明也
失義而後禮,言義衰則施禮聘行玉帛
夫禮者忠信之薄,言禮廢本治末忠信日以衰薄
而亂之首,禮者賤質而貴文故正直日以少邪亂日以生
前識者道之華,不知而言知為前識此人失道之實得道之華
而愚之始,言前識之人愚闇之倡始
是以大丈夫處其厚,大丈夫謂得道之君也處其厚者處身於敦朴
不居其薄,不處身違道為丗煩亂也
處其實,處忠信也
不居其華,不尚言也
故去彼取此,去彼華薄取此厚實去羌吕反
法本第三十九昔之得一者,昔往也一無為道之子也
天得一以清地得一以寧,言天得一故能垂象清明地得一故能安靜不動揺
神得一以靈,言神得一故能変化無形
谷得一以盈,言谷得一故能盈滿而不絶也
萬物得一以生,言萬物皆須道以生成也
侯王得一以天下爲正,言侯王得一故能為天下平正
其致之,致誡也謂下五事也
天無以清將恐裂,言天當有隂陽施張晝夜更用不可但欲清明無巳時將恐分裂不為天
地無以寧將恐發,言地當有高下剛柔氣節五行不可但欲安靜無巳時將恐發泄不為地
神無以靈將恐歇,言神當有王相囚死休廢不可但欲靈無巳時將恐虚歇不為神也歇詐謁反
谷無以盈將恐竭,言谷當有盈縮虚實不可但欲盈滿無巳時將恐枯竭不為谷
萬物無以生將恐滅,言萬物當隨時生死不可但欲生無巳時將恐滅亡不為物也
侯王無以貴髙將恐蹷,言侯王當屈己以下人汲汲求賢不可但欲高於人將恐顛蹷失其位也蹷蹇月反
故貴以賤為本,言必欲尊貴當以薄賤為本若禹稷躬稼舜陶河濵周公下白屋也
髙必以下為基,言必欲尊貴當以下為本基猶築牆造功因卑成高下不堅固後必傾危
是以侯王自謂孤寡不轂,孤寡喻孤獨不轂喻不能如車轂為衆輻所湊
此非以賤為本耶,言侯王至尊貴能以孤寡自稱此非以賤為本乎以曉人
非乎,嗟歎之辝
故致數車無車,致就也言人就車數之為輻為輪為轂為衡為轝無有名為車者故成為車以喻侯王不以尊號自名故能成其貴數色主反
不欲琭琭如玉落落如石,琭琭喻少落落喻多玉少故見貴石多故見賤言不欲如玉為人所貴如石為人所賤當處其中也琭並音禄
去用第四十反者道之動,反本也本者道所以動動生萬物背之則亡也
弱者道之用,柔弱者道之所常用故能長久
天下萬物生於有,萬物皆從天地生天地有形位故言生於有也
有生於無,天地神明蜎飛蠕動皆從道生道无形故言生於无此言本勝於華弱勝於強謙虚勝盈滿也
同異第四十一上士聞道勤而行之,上士聞道自勤苦竭力而行之
中士聞道若存若亡,中士聞道治身以長存治國以太平欣然而存之退見財色榮譽或於情欲而復亡之也
下士聞道大⬤之,下士貪狼多欲見道柔弱謂之恐懼見道質朴謂之鄙陋故大⬤之
不⬤不足以為道,不為下士所⬤不足以名為道
故建言有之,建設也設言以有道當如下句
明道若昧,明道之人若闇昧无所見昧梅對反
進道若退,進取道者若退不及
夷道若⬤,夷平也大道之人不自别殊若多比⬤也⬤雷對反
上德若谷,上德之人若深谷不恥垢濁也
大白若辱,大潔白之人若汙辱不自彰⬤
廣德若不足,德行廣大之人若愚須不足也
建德若偷,建設道德之人若可偷引使空虚也
質眞若渝,質朴之人若五色有渝淺不明
大方無隅,大方正之人无委曲亷隅
大器晚成,大器之人若九鼎瑚璉不可卒成也
大音希聲,大音猶雷霆待時而動喻常愛氣希言也
大象無形,大法象之人質朴无形容
道隱無名,道潛隱使人无能指名也
夫唯道善貸且成,成就也言道善稟貸人精氣且成就之也貸吐代反
道化第四十二道生一,道始所生者
一生二,一生隂與陽也
二生三,隂陽生和氣濁三氣分為天地人也
三生萬物,天地共生萬物也天施地化人長養之也
萬物負隂而抱陽,萬物无不負隂而向陽廻心而就日
冲氣以為和,萬物中皆有元氣得以和柔若胷中有藏骨中有髓草木中有空虛與氣通故得久生也
人之所惡唯孤寡不轂而王公以為稱,孤寡不轂者不祥之名而王公以為稱者處謙卑法虛空和柔惡烏路反稱尺證反
故物或損之而益,引之不得推之必還
或益之而損,夫増髙者崩貪富者致患
人之所教,謂衆人所以教去弱為強去柔為剛
我亦教之,言我教衆人使去強為弱去剛為柔
強梁者不得其死,強梁謂不信玄妙背叛道徳不從經教尚勢任力也不得其死者為天所絶兵刃所伐王法所殺不得以壽命死也
吾將以為教父,父始也老子以強梁之人為敎戒之始也
徧用第四十三天下之至柔馳騁天下之至堅,至柔者水至堅金石水能貫堅入剛无所不通騁敕領反
無有入無間,無有謂道也道無形質故能出入无間通神羣生也
吾是以知無為之有益,吾見道无為而萬物自化成是以知无為之有益於人也
不言之教,法道不言師之以身
無為之益,法道无為治身則有益精神治國則有益萬民不勞煩也
天下希及之,天下人主也希能有及道无為之治身治國也
立戒第四十四名與身孰親,名遂則身退也
身與貨孰多,財多則害身也
得與亡孰病,好得利則病於行也
甚愛必大費,甚愛色費精神甚愛財遇禍患所愛者少所亡者多故言大費
多藏必厚亡,生多藏於府庫死多藏於丘墓生有攻刼之憂死有掘冢探柩之患
知足不辱,知足之人絶利去欲不辱於身
知止不殆,知可止則財利不累身聲色不亂於耳目則身不危殆也
可以長久,人能知止足則福禄在己治身者神不勞治國者民不擾故可長久
洪德第四十五大成若⬤,謂道德大成之君若⬤者滅名藏譽如毀⬤不備也⬤窺恱反
其用不弊,其用心如是則无弊盡時
大盈若冲,謂道徳大盈滿之君也如冲者貴不敢驕也冨不敢奢也
其用不窮,其用心如是則无窮盡時也
大直若屈,大直謂修道法度正直如一也如屈者不與俗人爭如可屈折屈丘勿反
大巧若拙,大巧謂多才術也如拙者亦不敢見其能
大辯若訥,大辯者智無疑如訥者口尢辝訥奴忽反
躁勝寒,勝極也春夏陽氣躁疾於上萬物盛大極則寒寒則零落死亡也言人不當剛躁也躁則到反
靜勝⬤,秋冬萬物静於黃泉之下極則⬤⬤者生之源
清靜為天下正,能清靜則為天下長持正則無終巳時也
儉欲第四十六天下有道,謂人主有道也
却走馬以糞,糞者糞田也兵甲不用却走馬治農田治身者却陽精以糞其身糞弗問反
天下無道,謂人主無道也
戎馬生於郊,戰伐不止戎馬生於郊境之上久不還也
罪莫大於可欲,好淫色也
禍莫大於不知足,冨貴不能自禁止也
咎莫大於欲得,欲得人物利且貪也咎其乆反
故知足之足,守真根也
常足,无欲心也
鑒逺第四十七不出户知天下,聖人不出户以知天下者以己身知人身以巳家知人家所以見天下也
不窺牖見天道,天道與人道同大人相通精氣相貫人君清淨天氣自正人君多欲天氣煩濁吉凶利害皆由於巳窺起規反牖音酉
其出彌逺其知彌少,謂去其家觀人家去其身觀人身所觀益逺所用益少也
是以聖人不行而知,聖人不上天不入淵能知天地以心知之
不見而名,上好道下好德上好武下好力聖人原小知大察内知外
無為而成,上无所為則下無事家給人足萬物自化成也
忘知第四十八為學日益,學謂政教禮樂之學也日益者情欲文飾日以益多
為道日損,道謂自然之道也日損者情欲文飾日以消損
損之又損,損情欲又損之所以漸去
以至於無爲,當恬惔如孾兒无所造爲
無爲而無不爲,情欲断絶德與道合則无所不施无所不爲也
取天下常以無事,取治也治天下常當以无事不當煩勞也
及其有事不足以取天下,及其好有事則政教煩民不安故不足以治天下也
任德第四十九聖人無常心,聖人重改更貴因循若自无心
以百姓心爲心,百姓心之所便因而從之
善者吾善之,百姓爲善聖人因而善之
不善者吾亦善之,百姓雖有不善者聖人化之使善也
德善,百姓德化聖人爲善
信者吾信之,百姓爲信聖人因而信之
不信者吾亦信之,百姓爲不信聖人化之使信也
德信,百姓德化聖人爲信
聖人在天下怵怵,聖人在天下怵怵常恐怖富貴不敢驕奢
爲天下渾其心,言聖人為天下百姓渾濁其心若愚闇不通也渾胡本反
百姓皆注其耳目,注用也百姓皆用其耳目為聖人視聽也
聖人皆孩之,聖人愛念百姓如孩孾赤子長養之而不責望其報孩胡來反
貴生第五十出生入死,出生謂情欲出无内魂定魄靜故生也入死謂情欲入於胷臆精神勞惑故死
生之徒十有三死之徒十有三,言生死之⬤各有十三謂九竅四⬤也其生也目不妄視耳不妄聽鼻不妄香臰口不妄言味手不妄持足不妄行精神不妄施其死也及是也
人之生動之死地十有三,人之求生動作反之十三死也
夫何故,問何故動之死地也
以其生生之厚,所以動之死地者以其求生活之事太厚違道忤天妄行失紀
蓋聞善攝生者,攝養也
陸行不遇兕虎,自然逺避害不干也兕徐履反
入軍不避甲兵,不好戰以殺人
兕無投其角虎無所措爪兵無所容其刃,養生之人虎兕无由傷兵刃無從加之也
夫何故,問虎兕兵甲何故不害之
以其無死地,以其不犯十三之死地言神明營䕶之此物不敢害
養德第五十一道生之,道生萬物
德畜之,德一也一生布氣而畜養
物形之,一為萬物設形象也
勢成之,一為萬物作寒暑之勢以成之
是以萬物莫不尊道而貴德,道德所為無不盡驚動而尊敬
道之尊德之貴夫莫之命而常自然,道一不命召萬物而常自然應之如影響
故道生之德畜之長之育之成之熟之養之覆之,道之於萬物非但生之而巳乃復長養成孰覆育全於性命人君治國治身亦當如是也
生而不有,道生萬物不有所取以為利也
為而不恃,道所施為不恃望其報也
長而不宰,道長養萬物不宰割以為利也
是謂玄德,道之所行恩德玄闇不可得見
歸元第五十二天下有始,始有道也
以為天下母,道為天下萬物之母
旣知其母復知其子,子一也旣知道巳當復知一也
既知其子復守其母,巳知一當復守道反無為
没身不殆,不危殆也
塞其兊,兊目也目不妄視也兊徒外反
⬤其門,門口也使口不妄言
終身不勤,人當塞目不妄視⬤口不妄言則終身不勤苦
開其兊,開目視情欲也
濟其事,濟益也益情欲之事
終身不救,禍亂成也
見小曰明,萌芽未動禍亂未見為小昭然獨見為明
守柔日強,守柔弱日以強大也
用其光,用其目光於外視時世之利害
復歸其明,復當反其光明於内無使精神泄也
無遺身殃,内視存神不爲漏失遺唯季反
是謂習常,人能行此是謂習修常道
益證第五十三使我介然有知行於大道,介大也老子疾時王不行大道故設此言使我介然有知於政事我則行於大道躬旡爲之化
唯施是畏,唯獨也獨畏有所施爲失道意欲賞善恐偽善生欲信忠恐詐忠起
大道甚夷,夷平易也
而民好徑,徑邪不平正也大道丗平易而民好從邪徑也好呼報反
朝甚除,髙臺榭宫室修
田甚蕪,農事廢不耕治蕪音無
倉甚虛,五榖傷害國無儲也
服文綵,好飾偽貴内華
帶利劒,尚剛強武且奢
厭飲食財貨有餘,多嗜欲無足時
是謂盗夸,百姓而君有餘者是由劫盗以爲服飾持行夸人不知身死家破親戚并隨也
非道哉,人君所行如是此非道也復言也哉者痛傷之辭
修觀第五十四善建者不拔,建立也善以道立身立國者不可得引而㧞也拔皮八反
善抱者不脫,善以道抱精神者終不可㧞引解脫
子孫祭祀不輟,為人子孫能修道如是長生不死世世以久祭祀先祖宗廟无絶時輟張劣反
修之於身其德乃眞,修道於身愛氣養神益壽延年其德如是乃為眞人
修之於家其德有餘,修道於家父慈子孝兄友弟順夫信妻貞其德如是乃有餘慶及於來世子孫
修之於鄉其德乃長,修道於鄉尊敬長老愛養㓜小教誨愚鄙其德如是乃無不覆及也
修之於國其德乃豐,修道於國則君信臣忠仁義自生禮樂自興政平無私其德如是乃為豐厚也
修之於天下其德乃普,人主修道於天下不言而化不教而治下之應上信如影響其德如是乃為普傳
故以身觀身,以修道之身觀不修道之身孰亡孰存也
以家觀家,以修道之家觀不修道之家也
以郷觀鄉,以修道之郷觀不修道之郷也
以國觀國,以修道之國觀不修道之國也
以天下觀天下,以修道之主觀不修道之主也
何以知天下之然哉以此,老子言吾何知天下修道者昌背道者亡以此五事觀而知之也
玄符第五十五含德之厚,謂含懐道徳之厚也
比於赤子,神明保祐含徳之人若父母之於赤子也
毒蟲不螫,蜂蠆蛇虺不螫螫音適
猛獸不據玃鳥不搏,赤鳥不害於物物亦不害之故太平之世人無貴賤仁心有刺之物還反其本有毒之蟲不傷於人玃居縛反摶音博
骨弱䈥柔而握固,赤子䈥骨柔弱而持物堅固以其意心不移也䈥居勤反
未知牝牡之合而䘒作精之至也,赤子未知男女之合㑹而隂作怒者由精氣多之所致也牝頻忍反䘒子和子垂二反
終日號而不啞和之至也,赤子從朝至暮啼號聲不変易者和氣多之所致號户毛反
知和曰常,人能知和氣之柔弱有益於人者則為知道之常也
知常曰明,人能知道之常行則日以明達於玄妙也
益生日祥,祥長也言益生欲自生日以長心當専一和柔而氣實内故形柔而反使大
心使氣日强,妄有所為和氣去於中故形體日以剛強萬物壯極也
物壯將老,則枯老也
謂之不道,老不得道
不道早巳,不得道者早巳死也
玄徳第五十六知者不言,知者貴行不貴言也
言者不知,駟不及舌多言多患
塞其兊閉其門,塞門之者欲絶其源
挫其銳,情欲有所銳為當念道無為以挫止之挫子卧反
解其紛,紛結恨不休當念道無為以挫止之
和其光,雖有獨見之明當和之使闇昧不使曜亂
同其塵,不當自别殊也
是謂玄同,玄天也人能行此上事是謂與天同道也
故不可得而親,不以榮譽為樂獨立為哀
亦不可得而踈,志靜無故與人無怨
不可得而利,身不欲富貴口不欲五味
亦不可得而害,不與貪爭利不與勇爭氣
不可得而貴,不爲亂丗主不處暗君位
亦不可得而賤,不以乗權故驕不以失志故屈
故為天下貴,其德如此天子不得臣諸侯不得屈與世沉浮容身避害故為天下貴也
淳風第五十七以正治國,以至也天使正身之人使至有國也
以竒用兵,竒詐也天使詐為之人使用兵也
以無事取天下,以無事無爲之人使取天下爲之主
吾何以知其然哉以此,此今也老子言我何以知天意然哉以今日所見知
天下多忌諱而民彌貧,天下謂人主也忌諱者防禁也令煩則姦生禁多則下詐相殆故貧
民多利器國家滋昬,利器者權也民多權則視者眩於目聽者惑於耳上下不親故國家昏亂
人多伎巧竒物滋起,人謂人君百里諸侯也多知伎巧謂刻畫宫觀彫琢服章竒物滋起下則化上飾金鏤玉文繡綵色日以滋甚
法物滋彰盗賊多有,法物好物也珎好之物滋生彰著則農事廢飢寒並至故盗賊多有也
故聖人云,謂下事也
我無為而民自化,聖人言我修道承天无所攺作而民自化成也
我好靜而民自正,聖人言我好靜不言不教民皆自忠正也
我無事而民自富,我無徭役徴召之事民安其業故皆自富
我無欲而民自朴,我常無欲去華文徴服飾民則隨我為多質朴也
順化第五十八其政悶悶,其政教寛大悶悶昧昧似若不明也
其民醇醇,政教寛大故民醇醇富厚相親睦也
其政察察,其政教急疾言決於口聽決於耳也
其民⬤⬤,政教急民不聊生故⬤⬤日以踈薄
禍兮福之所倚,倚因也夫禍因福而生天遭禍而能悔過責已修善行道則禍去而福來
福兮禍之所伏,禍伏匿於福中人得福而為驕恣則福去禍來
孰知其極,禍福更相生誰能知其窮極時
其無正,无不也謂人君不正其身其无國也
正復為竒,竒詐也人君不正下雖正復化上為詐也
善復為訞,善人皆復化上為訞祥也
人之迷其日固乆,言人君迷惑失正以來其日已固久
是以聖人方而不割,聖人行方正者欲以率下不以割截人也
廉而不害,聖人廉清欲以化民不以傷害人也今則不然正巳以害人也
直而不肆,肆申也聖人雖直曲巳從人不自申之也
光而不曜,聖人雖有獨知之明常如闇昧不以曜亂人也
守道第五十九治人,謂人君欲治理人民
事天,事用也當用天道順四時
莫若嗇,嗇貪也治國者當愛民則不為奢泰治身者當愛精氣不放⬤嗇生力反
夫唯嗇是謂早服,早先也服得也夫獨愛民財愛精氣則能先得天道也
早服謂之重積德,先得天道是謂重積德於己也重直容反
重積德則無不剋,剋勝也重積德於己則无不勝
無不剋則莫知其極,無不剋勝則莫有知己德之窮極也
莫知其極可以有國,莫知己徳有極則可以有社稷為民致福
有國之母可以長久,國身同也母道也人能保身中之道使精氣不勞五神不苦則可以長久
是謂深根固⬤,人能以氣為根以精為蔕如樹根不深則枝蔕不堅則落言當深藏其氣固守其精使無漏泄蔕丁計反
長生久視之道,深根固蔕者乃長生久視之道
河上公章句第四居位第六十治大國若烹小鮮,鮮魚烹小魚不去腸不去鱗不敢撓恐其糜也治國煩則下亂治身煩則精散
以道莅天下其⬤不神,以道德居位治天下則⬤不敢見其精神以犯人也
非其⬤不神其神不傷人,其⬤非无精神也非不八正不能傷自然之人
非其神不傷人聖人亦不傷,非⬤神不能傷害人以聖人在位不傷害人故⬤不敢干之也
夫兩不相傷,⬤與聖人俱兩不相傷也
故德交歸焉,夫兩不相傷人得治於陽⬤得治於隂人得全其性命⬤得保其精神故德交歸焉
謙德第六十一大國者下流,治大國當如居下流不逆細微
天下之交,大國天下士民之所交會
天下之牝,牝者隂⬤也柔謙和而不昌也牝頻忍反
牝常以靜勝牡,女所以勝屈於男隂勝陽以安盡不先求之也
以靜爲下,隂道以安靜爲謙下
故大國以下小國則取小國,能謙下之則常有之下遐嫁反取七喻反又七愉反
小國以下大國則取大國,此言國无大小能執謙畜人則无過失也
故或下以取或下而取,下者謂大國以下小國小國以下大國更以義相取
大國不過欲兼畜人,大國不可失則兼并人國而牧畜之過古和反又古卧反
小國不過欲入事人,使為臣僕
夫兩者各得其所欲大者宜為下,大國小國各欲得其所大國又宜為謙下
為道第六十二道者萬物之奥,奥藏也道為萬物之藏無所不容也奥於六反又烏報反
善人之寳,善人以道為身寳不敢違
不善人之所保,道者不善人之保倚也遭患逢急猶自知悔卑下
美言可以市,美言者獨可於市耳夫市交易而退不相宜善言美語求者欲疾得賣者欲疾售也
尊行可以加人,加别也人有尊貴之行可以别異於凡人未足以尊道行下孟反
人之不善何棄之有,人雖不善當以道化之盖三皇之前無有棄民德化淳也
故立天子置三公,欲使教化不善之人
雖有拱璧以先駟馬不如坐進此道,雖有美璧先駟馬而至故不如坐進此道拱居勇反先悉薦反
古之所以貴此道者何不日以求得,古之所以貴此道者不日日逺行求索近得之於身
有罪以免耶,有罪謂遭亂世闇君妄行刑誅修道則可以解死免於衆耶也
故為天下貴,道德洞逺无不覆済全身治國恬然无為故可為天下貴也
恩始第六十三為無為,因成脩故無所造作
事無事,豫有備除煩省事也
味無味,深思逺慮味道意也
大小多少,陳其戒令也欲大反小欲多反少自然之道也
報怨以德,脩道行善絶禍於未生也
圖難於其易,欲圖難事當於易時未及成也易以䜴反
為大於其細,欲為大事必作於小禍亂從小來也
天下難事必作於易天下大事必作於細是以聖人終不為大,處謙虚也
故能成其大,天下共歸之也
夫輕諾必寡信,不重言也
多易必多難,不愼患也難乃旦反
是以聖人猶難之,聖人動作舉事猶進退重難之欲塞其源
故終無難,聖人終身无患難之事猶避害⬤也
守微第六十四其安易持,治身治國安靜者易守持也
其未兆易謀,情欲禍患未有形兆時易謀正也
其脆易破,禍亂未動於朝情欲未見於色如脆弱易破除脆七歳反
其微易散,其未彰著微小易散去也
為之於未有,欲有所為當於未有萌牙之時塞其端也
治之於未亂,治身治國於未亂之時當豫閉其門也
合抱之木生於毫末,從小成大
九層之臺起於累土,從卑至髙
千里之行始於足下,從近至逺
為者敗之,有為於事廢於自然有為於義反於仁有為於色廢於精神也
執者失之,執利遇患執道全身堅持不得推讓反還
聖人無為故無敗,聖人不為華文不為色利不爲殘賊故无壞敗
无執故無失,聖人有德以教愚有財以與貧无所執藏故无所失於人從為也民人為事常也
民之從事常於幾成而敗之,於功德㡬成而貪位好名奢泰盈滿而自敗也
愼終如始則無敗事,終當如始不當懈怠
是以聖人欲不欲,聖人欲人所不欲人欲彰顯聖人欲伏光人欲文飾聖人欲質朴人欲色聖人欲於德也
不貴難得之貨,聖人不眩為服不賤石而貴玉
學不學,聖人學人所不能學人學智詐聖人學自然人學治世聖人學治身守道眞也
復衆人之所過,衆人學問反過本為末過實為華復之者使反本也
以輔萬物之自然,教人反本實者欲以輔助萬物自然之性也
而不敢為,聖人動作因循不敢有所造為恐逺本也
淳德第六十五古之善為道者,治古之善以道治身及治國者
非以明民,不以道敎民明知巧詐也
將以愚之,將以道德教民使朴質不詐偽
民之難治以其智多,以其智多故為巧偽
以智治國國之賊,使智惠之人治國之政事必逺道德妄作威福為國之賊
不以智治國國之福,不使智惠之人知國之政事則民守正直不為邪飾上下相親君臣同力故為國之福也
知此兩者亦楷式,兩者謂智與不智者常能智者為賊不智者能為福是治身治國之法式也
常知楷式是謂玄德,玄天也能知治身及治國之法式是謂與天同德也
玄德深矣逺矣,玄德之人深不可則逺不可極也
與物反矣,玄德之人與萬物反異萬物欲益已玄徳施與人也
乃至於大順,玄德與萬物反異故能至大順順天理也
後巳第六十六江海所以能為百谷王者以其善下之,江海以卑故衆流歸之若民歸就王下去聲
故能為百谷王,以卑下故能為百谷王也
是以聖人欲上民,欲在民上
必以言下之,法江海處謙虚下去聲
欲先民,欲在民之前也
必以身後之,先人而後己也
是以聖人處上而民不重,聖人在民上為主不以尊貴虛下故民戴而不為重
處前而民不害,聖人在民前不以光明蔽後民親之若父母無有欲害之心也
是以天下樂推而不厭,聖人恩深愛厚視民如赤子故天下樂推進以為主無有厭也厭於艷反
以其不爭,天下無厭聖人時是由聖人不與人爭先後也
故天下莫能與之爭,言人皆有為無爭與吾爭無為
三寳第六十七天下皆謂我大似不肖,老子言天下謂我德大我則佯愚似不肖
夫唯大故似不肖,唯獨名德大者為身害故佯愚似若不肖无所分别無所割截不賤人而自貴
若肖久矣,肖善也謂辨惠也若大辨惠之人身髙自貴行察察之政所從來久矣
其細,言辨惠者唯如小人也非長者
夫我有三寳持而寳之,老子言我有三寳抱持而保倚
一曰慈,愛百姓若赤子
二曰儉,賦儉若取之於己也
三曰不敢為天下先,執謙退不爲倡始也
慈故能勇,以為仁故能勇於忠孝也
儉故能廣,天子身能節儉故民日用廣矣
不敢為天下先,不為天下首先
故能成器長,成器長謂得道人也我能為道人之長也長張丈反
今捨慈且勇,今世人舎慈仁但為勇武也
舎儉且廣,舎其儉約但為奢泰
舎後且先,舍其後己但為人先
死矣,所行如此動入死地
夫慈以戰則勝以守則固,夫慈仁者百姓親附并心一意故以戰則勝敵以守衛則堅固
天將救之以慈衛之,天將救助善人必與慈仁之性使能自當助也
配天第六十八善為士者不武,言貴道德不好武力
善戰者不怒,善以道戰者禁邪於胷心絶禍於未萌無所誅怒也
善勝戰者不與,善以道勝敵者附近以仁來逺以德不與敵爭而敵自服也
善用人者為下,善用人自輔佐者常為人執謙下也
是謂不爭之德,謂上為之下也是乃不與人爭之道德也
是謂用人之力,能身為人下是謂用人臣之力
是謂配天,能行此者德配天地
古之極,是乃古之極要道也
玄用第六十九用兵有言,陳用兵之道老子疾時用兵故託巳設其義也
吾不敢為主,主先也不敢先舉兵
而為客,客者和而不倡用兵當承天而後動
不敢進寸而退尺,侵人境界利人財寳為進閉門守城為退
是謂行無行,彼遂不止為天下賊雖行誅之不行執也無行户剛反
攘無臂,雖欲大怒若無臂可攘也攘若羊反
仍無敵,雖欲仍引之心若無敵可仍也
執無兵,雖欲執持之若無兵刃可持用也何者傷彼之民罹罪於天遭不道之君愍忍䘮之痛也
禍莫大於輕敵,夫禍亂之害莫大於欺輕敵家侵取不休輕戰貪財
輕敵幾䘮吾寳,幾近也寳身也欺輕敵者近䘮身也幾音祈音機
故抗兵相加,兩敵戰也
哀者勝矣,哀者慈仁士卒不逺於死
知難第七十吾言甚易知甚易行,老子言吾所言省而易知約而易行易並以䜴反
天下莫能知莫能行,人惡柔弱好剛強也
言有宗事有君,我所言有宗祖根本事有君臣天下世人不知者非我之無德不與我反
夫唯無知是以不我知,夫惟聖人也是我德之暗不見於外窮極微妙故无知也
知我者希則我者貴,希少也惟逹道者乃能知我故為貴也
是以聖人被褐懷玉,被褐者薄外懐玉者厚内匿寶藏懐不以示人也褐户葛反
知病第七十一知不知上,知道言不知是乃德之上
不知知病,不知道言知是乃德之病
夫唯病病是以不病,夫唯能病苦衆人有強知之病是以不自病也
聖人不病以其病病,聖人無此強知之病者以其常苦衆人有此病
是以不病,以此非人也故不自病夫聖人懐通逹之知託於不知者欲使天下質朴忠正各守純性小人不知道意而妄行強知之爭以自顯著内傷精神減壽消年也
愛己第七十二民不畏威大威至矣,威害也人不畏小害則大害至謂死亡也畏之者當愛精神承天順地也
無狹其所居,謂心居神當寛柔不當急狹也
無厭其所生,人所以生者爲有精神託空虚喜清淨飲食不節忽道念色邪僻滿腹爲伐本厭神厭於艷反
夫唯不厭是以不厭,夫唯獨不厭精神之人洗心濯垢恬泊無欲則精神居之不厭也
是以聖人自知,自知己之得失
不自見,不自顯見德美於外藏之於内見賢遍反
自愛,自愛其身以保精氣不自貴高也
不自貴,榮名於世
故去彼取此,去彼自見自貴取此自知自愛去羌吕反
任為第七十三勇於敢則殺,勇敢有為即殺身也
勇於不敢則活,勇於不敢有為則活其身
此兩者,謂敢與不敢也
或利或害,活身為利殺身為害
天之所惡,惡有為也惡烏路反
孰知其故,誰能知天意之故而不犯
是以聖人猶難之,言聖人之明德猶難於勇敢况无聖人之德而欲行之乎難乃旦反
天之道不爭而善勝,天不與人爭貴賤而人自畏之
不言而善應,天不言萬物自動應以時
不召而自來,天不呼召萬物皆負隂而向陽
繟然而善謀,繟寛也天道雖寛傅善謀慮人事修善行惡各蒙其報也
天網恢恢踈而不失,天所網羅恢恢甚大雖踈逺司察人善惡無有所失
制惑第七十四民不畏死,治國者刑罰酷深民不聊生故不畏死也治身者嗜欲傷神貪財殺身民不知畏之也
柰何以死懼之,人君不寛刑罰教民去情欲柰何設刑法以死懼之
若使民常畏死,當除已之所殘剋教民去利欲也
而為竒者吾得執而殺之孰敢,以道教化而民不從反為竒巧乃應王法執而殺之誰敢有犯者老子傷時王不先道德化之而先刑罰
常有司殺者,司殺者天居高臨下司察人過天網恢恢踈而不失也
夫代司殺者是謂代大匠斵,天道至明司殺者常猶春生夏長秋⬤冬藏斗杓運移以節度行之人君欲代殺之是猶拙夫代大匠斵木勞而無功也斵陟角反
夫代大匠斵者希有不傷手者矣,人君行刑罰猶拙人代大匠斵則方圓不得其理還自傷代天殺者失紀綱不得其紀綱還受其殃也
貪損第七十五民之飢以其上食稅之多,人民所以飢深者以其君上稅食下太多
是以飢,民皆化上為矣叛道違德故飢
民之難治以其上之有為,民之不可治者以其君上多欲好有為也
是以難治,是以其民化上有為情偽難治
民之輕死以其求生之厚,人民輕犯死者以其求生活之道太厚貪利以自危
是以輕死,以求生太厚之故輕入死地也
夫唯無以生為者是賢於貴生,夫唯獨無以生為務者爵禄不干於意財利不入於身天子不得臣諸侯不得使則賢於貴生也
戒強第七十六人之生也柔弱,人生含和氣抱精神故柔弱也
其死也堅強,人死和氣竭精神亡欲堅強也強其两反舊其良反
萬物草木之生也柔脆,和氣存也脆七歳反
其死也枯槁,和氣去也槁苦老反
故堅強者死之徒柔弱者生之徒,以其上二事觀知之知堅強者死柔弱者生也
是以兵強則不勝,強大之兵輕戰樂殺毒流怨結衆弱為一強故不勝
木強則共,木強大枝弱共生其上也
強大處下柔弱處上,興物造功大木處下小物處上大道抑強扶弱自然之效
天道第七十七天之道其猶張弓乎,天道暗昧舉物⬤以為喻也
高者抑之下者舉之有餘者損之不足者與之,言張弓和調之如是乃可用夫抑高舉下損強益弱天之道也
天之道損有餘而⬤不足,天道損有餘而益謙常以中和為上
人之道則不然,人道則與天道反也
損不足以奉有餘,世俗之人損貧以奉富奪弱以益強也
孰能有餘以奉天下唯有道者,言誰能居有餘之位自省爵禄以奉天下不足者乎唯有道之君能行也
是以聖人為而不恃,聖人為德施不恃其報也
功成而不處,功成事就不處其位
其不欲見賢,不欲使人知己之賢匿功不居榮畏天損有餘也
任信第七十八天下柔弱莫過於水,圓中則圓方中則方擁之則止决之則行
而攻堅強者莫知能勝,水能懐山襄陵磨鐵消銅莫能勝水而成功也
其無以易之,夫攻堅強者無以易於水易入聲
弱之勝強,水能滅火隂陽消陽
柔之勝剛,舌柔齒剛齒先舌亡
天下莫不知,知柔弱者長久剛強者折傷也
莫能行,恥謙卑好強梁
故聖人云,謂下事也
受國之垢是謂社稷主,君能愛國垢濁者若江海不逆小流則能長保其社稷為一國君主也垢古口反
受國之不祥是謂天下王,君能引過自與代民受不祥之殃則可以王有天下
正言若反,此乃正直之言世人不知以為反言
任契第七十九和大怨,殺人者死傷人者刑以相和報
必有餘怨,任刑者失人情必有怨及於良人也
安可以為善,言一人吁嗟則失天心安可以和怨為善也
是以聖人執左契,古者聖人執左契合符信也無文書法律刻契合符以為信也
而不責於人,但刻契之信不責人以他事也
有德司契,有德之君司察契信而巳
無德司徹,無德之君背其契言司人所失
天道無親常與善人,天道無有親踈唯與善人則與司契者也
獨立第八十小國寡民,聖人雖治大國猶以為小儉約不奢泰民雖衆猶若寡少不敢勞之也
使有什伯,使民各有部曲什伯貴賤不相犯也
人之器而不用,器謂農人之器而不用不徴召奪人良時也
使民重死,君能為民興利除害各得其所則民重死而貪生也
而不逺徙,政令不煩則安其業故不逺遷徙離其常處
雖有舟轝無所乗之,清静無為不作煩華不好出入游娯也
雖有甲兵無所陳之,無怨惡於天下
使民復結繩而用之,去文反質信無欺也
甘其食,甘其蔬食不漁食百姓也
羙其服,美其惡衣不貴五色
安其居,安其茅茨不好文飾之屋
樂其俗,樂其質朴之俗不轉移也樂音洛
鄰國相望雞狗之聲相聞,相去近也
民至老不相往來,其無情欲
顯質第八十一信言不美,信者如其實不美者朴且質也
美言不信,滋美之言者孳孳華詞不信者飾偽多空虚也
善者不辯,善者以道修身不綵文也
辯者不善,辯者謂巧言也不善者舌致患也山有玉掘其山水有珠濁其淵辯口多言亡其身
知者不博,知者謂知道之士不博者守一元也
博者不知,博者多見聞不知者失要真也
聖人不積,聖人積德不積財有德以教愚有財以與貧也
既以為人巳愈有,既以為人施設德化己愈有德
既以與人己愈多,既以財賄布施與人而財益多如日月之光無有盡時也
天之道利而不害,天生萬物愛育之令長大無所傷害也
聖人之道為而不爭,聖人法天所施為化成事就不與下爭功名故能全其聖功也
河上公老子德經終,
