source,commentary
地官司徒第二鄭氏註惟王建國辨方正位體國經野設官分職以爲民極乃立地官司徒使帥其屬而掌邦敎以佐王安擾邦國,敎所以親百姓訓五品有虞氏五而周十有二焉擾亦安也言饒衍之
敎官之屬大司徒卿一人小司徒中大夫二人郷師下大夫四人上士八人中士十有六人旅下士三十有二人府六人史十有二人胥十有二人徒百有二十人,師長也司徒掌六郷郷師分而治之二人者共三郷之事相左右也○郷音香下以意求之長丁丈反後皆同左音佐右音又
郷老二郷則公一人郷大夫每郷卿一人州長毎州中大夫一人黨正毎黨下大夫一人族師毎族上士一人閭胥毎閭中士一人比長五家下士一人,老尊稱也王置六郷則公有三人也三公者內與王論道中參六官之事外與六鄉之敎其要爲民是以屬之郷焉州黨族閭比郷之屬别正師胥皆長也正之言政也師之言帥也胥有才知之稱載師職曰以官田牛田賞田牧田任逺郊之地司勲職曰掌六郷之賞地六郷地在逺郊之內則居四同鄭司農云百里內爲六郷外爲六遂○比毗志反又扶二反下同稱尺證反下同爲民于僞反帥所類反
封人中士四人下士八人府二人史四人胥六人徒六十人,聚土曰封謂壝堳埒及小封疆也○堳音眉埒音劣
鼓人中士六人府二人史二人徒二十人舞師下士二人胥四人舞徒四十人,舞徒給繇役能舞者以爲之○繇音遥
牧人下士六人府一人史二人徒六十人,牧人養牲於野田者詩云爾牧來思何蓑何笠或負其餱三十維物爾牲則具○何胡可反
牛人中士二人下士四人府二人史四人胥二十人徒二百人,主牧公家之牛者詩云誰謂爾無牛九十其犉犉者九十其餘多矣○犉而純反又而專反
充人下士二人史二人胥四人徒四十人,充猶肥也養繫牲而肥之
載師上士二人中士四人府二人史四人胥六人徒六十人,載之言事也事民而稅之禹貢曰冀州旣載載師者閭師縣師遺人均人官之長
閭師中士二人史二人徒二十人,主徵六郷賦貢之稅者郷官有州黨族閭比正言閭者徵民之稅宜督其親民者凡其賦貢入大府穀入倉人
縣師上士二人中士四人府二人史四人胥八人徒八十人,主天下土地人民巳下之數徵野賦貢也名曰縣師者自六郷以至邦國縣居中焉鄭司農云四百里曰縣
遺人中士二人下士四人府二人史四人胥四人徒四十人,鄭司農云遺讀如詩曰棄予如遺之遺玄謂以物有所饋遺○遺維季反注饋遺同又音維
均人中士二人下士四人府二人史四人胥四人徒四十人,均猶平也主平土地之力政者
師氏中大夫一人上士二人府二人史二人胥十有二人徒百有二十人,師敎人以道者之稱也保氏司諫司救官之長鄭司農云詩云楀維師氏○楀俱禹反
保氏下大夫一人中士二人府二人史二人胥六人徒六十人,保安也以道安人者也書敘曰周公爲師召公爲保相成王爲左右聖賢兼此官也
司諫中士二人史二人徒二十人,諫猶正也以道正人行〇行去聲
司救中士二人史二人徒二十人,救猶禁也以禮防禁人之過者也
調人下士二人史二人徒十人,調猶和合也
媒氏下士二人史二人徒十人,媒之言謀也謀合異類使和成者今齊人名麴􁍪曰媒〇媒音梅麴起六反􁍪魚列反
司市下大夫二人上士四人中士八人下士十有六人府四人史八人胥十有二人徒百有二十人,司市市官之長
質人中士二人下士四人府二人史四人胥二人徒二十人,質平也主平定物賈者○賈音嫁下同
廛人中士二人下士四人府二人史四人胥二人徒二十人,故書廛爲壇杜子春讀壇爲廛說云市中空地玄謂廛民居區域之稱○廛直連反
胥師二十肆則一人皆二史賈師二十肆則一人皆二史司虣十肆則一人司稽五肆則一人胥二肆則一人肆長毎肆則一人,自胥師以及司稽皆司市所自辟除也胥及肆長市中給繇役者胥師領羣胥賈師定物賈司暴禁暴亂司稽察留連不時去者○賈音古下賈八人同物賈音嫁
泉府上士四人中士八人下士十有六人府四人史八人賈八人徒八十人司門下大夫二人上士四人中士八人下士十有六人府二人史四人胥四人徒四十人每門下士二人府一人史二人徒四人,司門若今城門校尉主王城十二門○校胡孝反
司關上士二人中士四人府二人史四人胥八人徒八十人毎關下士二人府一人史二人徒四人,關界上之門
掌節上士二人中士四人府二人史四人胥二人徒二十人,節猶信也行者所執之信
遂人中大夫二人遂師下大夫四人上士八人中士十有六人旅下士三十有二人府四人史十有二人胥十有二人徒百有二十人,遂人主六遂若司徒之於六郷也六遂之地自逺郊以達于畿中有公邑家邑小都大都焉鄭司農云遂謂王國百里外
遂大夫每遂中大夫一人縣正毎縣下大夫一人鄙師毎鄙上士一人酇長毎酇中士一人,○酇作管反
里宰每里下士一人鄰長五家則一人,縣鄙酇里鄰遂之屬别也
十有六人府二人史四人胥四人徒四十人每門下士二人府一人史二人徒四人,司門若今城門校尉主王城十二門○校胡孝反
司關上士二人中士四人府二人史四人胥八人徒八十人毎關下士二人府一人史二人徒四人,關界上之門
掌節上士二人中士四人府二人史四人胥二人徒二十人,節猶信也行者所執之信
遂人中大夫二人遂師下大夫四人上士八人中士十有六人旅下士三十有二人府四人史十有二人胥十有二人徒百有二十人,遂人主六遂若司徒之於六郷也六遂之地自逺郊以達于畿中有公邑家邑小都大都焉鄭司農云遂謂王國百里外
遂大夫每遂中大夫一人縣正毎縣下大夫一人鄙師毎鄙上士一人酇長每酇中士一人,○酇作管反
里宰毎里下士一人鄰長五家則一人,縣鄙酇里鄰遂之屬别也
旅師中士四人下士八人府二人史四人胥八人徒八十人,主歛縣師所徵野之賦穀者也旅猶處也六遂之官里宰之師也正用里宰者亦斂民之稅宜督其親民
稍人下士四人史二人徒十有二人,主爲縣師令都鄙丘甸之政也距王城三百里曰稍家邑小都大都自稍以出焉○爲于僞反甸繩正反又如字
委人中士二人下士四人府二人史四人徒四十人,主斂甸稍芻薪之賦以共委積者也○委烏僞反
土均上士二人中士四人下士八人府二人史四人胥四人徒四十人,均猶平也主平土地之政令者也
草人下士四人史二人徒十有二人,草除草
稻人上士二人中士四人下士八人府二人史四人胥十人徒百人土訓中士二人下士四人史二人徒八人,鄭司農云訓讀爲馴謂以逺方土地所生異物吿道王也爾雅云訓道也玄謂能訓說土地善惡之勢○訓如字司農音馴似遵反
誦訓中士二人下士四人史二人徒八人,能訓說四方所誦習及人所作爲久時事
山虞毎大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人,處度也度知山之大小及所生者○度徒洛反
林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞,衡平也平林麓之大小及所生者竹木生平地曰林山足曰麓○麓音鹿
川衡毎大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人,川流水也禹貢曰九川滌源
澤虞毎大澤大藪中士四人下士八人府二人史四人胥八人徒八十人中澤中藪如中川之衡小澤小藪如小川之衡,澤水所鍾也水希曰藪禹貢曰九澤旣陂爾雅有八藪○藪素口反
迹人中士四人下士八人史二人徒四十人,迹之言跡知禽獸處
卝人中士二人下士四人府二人史二人胥四人徒四十人,卝之言礦也金玉未成器曰礦○卝虢猛反礦虢猛反
角人下士二人府一人徒八人羽人下士二人府一人徒八人掌葛下士二人府一人史一人胥二人徒二十人掌染草下士二人府一人史二人徒八人,染草藍蒨象斗之屬○蒨千見反
掌炭下士二人史二人徒二十人掌荼下士二人府一人史一人徒二十人,荼茅莠〇荼音徒
掌蜃下士二人府一人史一人徒八人,蜃大蛤月令孟冬雉入大水爲蜃〇蜃上忍反蛤古荅反
囿人中士四人下士八人府二人胥八人徒八十人,囿今之苑
場人每場下士二人府一人史一人徒二十人,場築地爲墠季秋除圃中爲之詩云九月築場圃十月納禾稼〇墠音善
廩人下大夫二人上士四人中士八人下士十有六人府八人史十有六人胥三十人徒三百人,藏米曰廩廩人舍人倉人司禄官之長○廩力甚反
舍人上士二人中士四人府二人史四人胥四人徒四十人,舍猶宮也主平宮中用穀者也
倉人中士四人下士八人府二人史四人胥四人徒四十人司禄中士四人下士八人府二人史四人徒四十人,主班禄
司稼下士八人史四人徒四十人,種穀曰稼如嫁女以有所生
舂人奄二人女舂抌二人奚五人,女舂抌女奴能舂與抌者抌抒曰也詩云或舂或抌○奄於檢反抌音由又音揄抒時女反
饎人奄二人女饎八人奚四十人,鄭司農云饎人主炊官也特牲饋食禮曰主婦視饎爨故書饎作􁆊○饎尺志反注􁆊同
槀人奄八人女槀毎奄二人奚五人,鄭司農云槀讀爲犒師之犒主穴食者故謂之犒○槀苦報反
大司徒之職掌建邦之土地之圖與其人民之數以佐王安擾邦國,土地之圖若今司空郡國輿地圖
以天下土地之圖周知九州之地域廣輪之數辨其山林川澤丘陵墳衍原隰之名物,周猶徧也九州揚荆豫靑兖雍幽冀并也輪從也積石曰山竹木曰林注瀆曰川水鍾曰澤土髙曰丘大阜曰陵水崖曰墳下平曰衍髙平曰原下濕曰隰名物者十等之名與所生之物○廣古曠反墳扶云反雍於用反從子容反
而辨其邦國都鄙之數制其畿疆而溝封之設其社稷之壝而樹之田主各以其野之所宜木遂以名其社與其野,千里曰畿疆猶界也春秋傳曰吾子疆理天下溝穿地爲阻固也封起土界也社稷后土及田正之神壝壇與堳埒也田主田神后土田正之所依也詩人謂之田祖所宜木謂若松柏栗也若以松爲社者則名松社之野以別方面○壝維癸反別彼列反下同
以土會之灋辨五地之物生一曰山林其動物宜毛物其植物宜皁物其民毛而方二曰川澤其動物宜鱗物其植物宜膏物其民黑而津三曰丘陵其動物宜羽物其植物宜覈物其民專而長四曰墳衍其動物宜介物其植物宜莢物其民晳而瘠五曰原隰其動物宜臝物其植物宜叢物其民豐肉而􁃠,會計也以土計貢稅之法因别此五者也毛物貂狐貒貉之屬縟毛者也鱗物魚龍之屬津潤也羽物翟雉之屬核物李梅之屬專圜也介物龜鼈之屬水居陸生者莢物薺莢王棘之屬晳白也瘠臞也臝物虎豹貔􁍫之屬淺毛者叢物萑葦之屬豐猶厚也􁃠猶短也杜子春讀生爲性鄭司農云植物根生之屬早物柞栗之屬今世間謂柞實爲皁斗膏物謂楊柳之屬理致且白如膏玄謂膏當爲櫜字之誤也蓮芡之實有櫜韜○會古外反早音皁覈音核專音團莢音頰臝力果反肉如字又而樹反庳音婢貒吐官反貉胡洛反圜音圎又音團臞音衢貔音毗􁍫勑宜反萑音九柞子洛反櫜古毛反
因此五物者民之常而施十有二敎焉一曰以祀禮敎敬則民不苟二曰以陽禮敎讓則民不爭三曰以隂禮敎親則民不怨四曰以樂禮敎和則民不乖五曰以儀辨等則民不越六曰以俗敎安則民不愉七曰以刑敎中則民不虣八曰以誓敎恤則民不怠九曰以度敎節則民知足十曰以世事敎能則民不失職十有一曰以賢制爵則民愼德十有二曰以庸制禄則民興功,陽禮謂郷射飲酒之禮也隂禮謂男女之禮昏姻以時則男不曠女不怨儀謂君南面臣北面父坐子伏之屬俗謂土地所生習也愉謂朝不謀夕恤謂災危相憂民有凶患憂之則民不解怠度謂宮室車服之制世事謂士農工商之事少而習焉其心安焉因敎以能不易其業愼德謂矜其善德勸爲善也庸功也爵以顯賢禄以賞功故書儀或爲義杜子春讀爲儀謂九儀〇愉音偷虣音暴解佳賣反
以土宜之灋辨十有二土之名物以相民宅而知其利害以阜人民以蕃鳥獸以毓草木以任土事,十二土分野十二邦上繫十二次各有所宜也相占視也阜猶盛也蕃蕃息也育生也任謂就地所生因民所能〇相息亮反毓音育分扶問反
辨十有二壤之物而知其種以敎稼穡樹蓺,壤亦土也變言耳以萬物自生焉則言土土猶吐也以人所耕而樹蓺焉則言壤壤和緩之貌詩云樹之榛栗又曰我蓺黍稷蓺猶蒔也○種章勇反榛側人反蒔時至反
以土均之灋辨五物九等制天下之地征以作民職以令地貢以斂財賦以均齊天下之政,均平也五物五地之物也九等騂剛赤緹之屬征稅也民職民九職也地貢貢地所生謂九穀財謂泉榖賦謂九賦及軍賦○騂雖營反緹音低
以土圭之灋測土深正日景以求地中日南則景短多暑日北則景長多寒日東則景夕多風日西則景朝多隂,土圭所以致四時日月之景也測猶度也不知廣深故曰測故書求爲救杜子春云當爲求鄭司農云測土深謂南北東西之深也日南謂立表處大南近日也日北謂立表處大北逺日也景夕謂日跌景乃中立表處大東近日也景朝謂日未中而景中立表處大西逺日也玄謂晝漏半而置土圭表隂陽審其南北景短於土圭謂之日南是地於日爲近南也景長於土圭謂之日北是地於日爲近北也東於土圭謂之日東是地於日爲近東也西於土圭謂之日西是地於日爲近西也如是則寒暑隂風偏而不和是未得其所求凡日景於地千里而差一寸〇深尺鴆反景如字作影非下同度待洛反下同逺日于萬反跌待結反
日至之景尺有五寸謂之地中天地之所合也四時之所交也風雨之所會也隂陽之所和也然則百物阜安乃建王國焉制其畿方千里而封樹之,景尺有五寸者南戴日下萬五千里地與星辰四遊升降於三萬里之中是以半之得地之中也畿方千里取象於日一寸爲正樹樹木溝上所以表助阻固也鄭司農云土圭之長尺有五寸以夏至之日立八尺之表其景適與土圭等謂之地中今潁川陽城地爲然
凡建邦國以土圭土其地而制其域諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一,上其地猶言度其地鄭司農云土其地但爲正四方耳其食者半公所食租稅得其半耳其半皆附庸小國也屬天子參之一者亦然故魯頌曰錫之山川土田附庸奄有龜蒙遂荒大東至于海邦論語曰季氏將伐顓臾孔子曰先王以爲東蒙主且在邦域之中是社稷之臣此非七十里所能容然則方五百里四百里合於魯頌論語之言諸子諸男食者四之一適方五十里獨此與今五經家說合耳玄謂其食者半參之一四之一者土均均邦國地貢輕重之等其率之也公之地以一易侯伯之地以再易子男之地以三易必足其國禮俗喪紀祭祀之用乃貢其餘若今度支經用餘爲司農穀矣大國貢重正之也小國貢輕字之也凡諸侯爲牧正帥長及有德者乃有附庸爲其有禄者當取焉公無附庸侯附庸九同伯附庸七同子附庸五同男附庸三同進則取焉退則歸焉魯於周法不得有附庸故言錫之也地方七百里者包附庸以大言之也附庸二十四言得兼此四等矣○疆居良反下同顓之宣反㬰音榆率音律又音類正之音征字如字一音玆
凡造都鄙制其地域而封溝之以其室數制之不易之地家百畮一易之地家二百畮再易之地家三百畮,都鄙王子弟公卿大夫采地其界曰都鄙所居也王制曰天子之縣內方百里之國九七十里之國二十有一五十里之國六十有三此蓋夏時采地之數周未聞矣春秋傳曰遷鄭焉而鄙留城郭之宅曰室詩云嗟我婦子曰爲改歲入此室處以其室數制之謂制丘甸之屬王制曰凡居民量地以制邑度地以居民地邑民居必參相得鄭司農云不易之地歲種之地美故家百畮一易之地休一歲乃復種地薄故家二百畮再易之地休二歲乃復種故家三百畮○畮古畝字甸常證反復扶又反
乃分地職奠地守制地貢而頒職事焉以爲地灋而待政令,分地職分其九職所宜也定地守謂衡麓虞候之屬制地貢謂九職所稅也頒職事者分命使各爲其所職之事○奠音定
以荒政十有二聚萬民一曰散利二曰薄征三曰緩刑四曰弛力五曰舍禁六曰去幾七曰眚禮八曰殺哀九曰蕃樂十曰多昏十有一曰索鬼神十有二曰除盜賊,荒凶年也鄭司農云救飢之政十有二品散利貸種食也薄征輕租稅也弛力息繇役也去幾關市不幾也眚禮掌客職所謂凶荒殺禮者也多昏不備禮而娶昏者多也索鬼神求廢祀而修之雲漢之詩所謂靡神不舉靡愛斯牲者也除盜賊急其刑以除之飢饉則盜賊多不可不除也杜子春讀蕃樂爲藩樂謂閉藏樂器而不作玄謂去幾去其稅耳舍禁若公無禁利眚禮謂殺吉禮也殺哀謂省凶禮○弛式氏反舍音捨去羌呂反眚所景反殺所界反蕃方袁反餘文注皆音煩種章勇反
以保息六養萬民一曰慈幼二曰養老三曰振窮四曰恤貧五曰寛疾六曰安富,保息謂安之使蕃息也慈幼謂愛幼少也産子三人與之母二人與之餼十四以下不從征養老七十養於郷五十異粻之屬振窮抍捄天民之窮者也窮者有四曰矜曰寡曰孤曰獨恤貧貧無財業稟貸之寛疾若今癃不可事不筭卒可事者半之也安富平其繇役不專取○抍音拯矜古頑反
以本俗六安萬民一曰媺宮室二曰族墳墓三曰聮兄弟四曰聮師儒五曰聮朋友六曰同衣服,本猶舊也媺善也謂約椓攻堅風雨攸除各有攸宇族猶類也同宗者生相近死相迫聮猶合也兄弟昏姻嫁娶也師儒郷里敎以道藝者同師曰朋同志曰友同猶齊也民雖有富者衣服不得獨異○媺音美㭬陟角反
正月之吉始和布敎于邦國都鄙乃縣敎象之灋于象魏使萬民觀敎象挾日而斂之乃施敎灋于邦國都鄙使之各以敎其所治民,正月之吉周正月朔日也司徒以布五敎至正歲又書敎法而縣焉〇縣音玄挾子協反
令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲郷使之相賔,此所以勸民者也使之者皆謂立其長而敎令使之保猶任也救救凶災也賔賔客其賢者故書受爲授杜子春云當爲受謂民移徒所到則受之所去則出之又云賙當爲糾謂糾其惡玄謂受者宅舍有故相受寄託也賙者謂禮物不備相給足也閭二十五家族百家黨五百家州二千五百家郷萬二千五百家○比毗志反下同賙音周
頒職事十有二于邦國都鄙使以登萬民一曰稼穡二曰樹蓺三曰作材四曰阜蕃五曰飭材六曰通財七曰化材八曰斂材九曰生材十曰學藝十有一曰世事十有二曰服事,鄭司農云稼穡謂三農生九穀也樹蓺謂園圃毓草木作材謂虞衡作山澤之材阜蕃謂藪牧養蕃鳥獸飭材謂百工飭化八材通財謂商賈阜通貨賄化材謂嬪婦化治絲枲斂材謂臣妾聚斂䟽材生材謂閒民無常職轉移執事學藝謂學道藝世事謂以世事敎能則民不失職服事謂爲公家服事者玄謂生材養竹木者○飭音勑賈音古閒音閑
以郷三物敎萬民而賔興之一曰六德知仁聖義忠和二曰六行孝友睦婣任恤三曰六藝禮樂射御書數,物猶事也興猶舉也民三事敎成郷大夫舉其賢者能者以飲酒之禮賔客之旣則獻其書於王矣知明於事仁愛人以及物聖通而先識義能斷時宜忠言以中心和不剛不柔善於父母爲孝善於兄弟爲友睦親於九族姻親於外親任信於友道恤振憂貧者禮五禮之義樂六樂之歌舞射五射之法御五御之節書六書之品數九數之計〇行下孟反婣音因
以郷八刑糾萬民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰亂民之刑,糾猶割察也不弟不敬師長造言訛言惑衆亂民亂名改作執左道以亂政也鄭司農云任謂朋友相任恤謂相憂○弟音悌
以五禮防萬民之僞而敎之中,禮所以節止民之侈僞使其行得中鄭司農云五禮謂吉凶賔軍嘉
以六樂防萬民之情而敎之和,樂所以蕩正民之情思使其心應和也鄭司農云六樂謂雲門咸池大韶大夏大濩大武○思悉吏反濩音護
凡萬民之不服敎而有獄訟者與有地治者聽而斷之其附于刑者歸于士,不服敎不厭服於十二敎貪冒者也爭罪曰獄爭財曰訟有地治者謂郷州及治都鄙者也附麗也士司宼士師之屬鄭司農云與有地治者聽而斷之與其地部界所屬吏共聽斷之士謂五斷刑之官春秋傳曰士榮爲大士或謂歸于圜土圜土謂獄也獄城圜○斷丁亂反厭於涉反或於驗反
祀五帝奉牛牲羞其肆,牛能任載地類也奉猶進也鄭司農云羞進也肆陳骨體也玄謂進所肆解骨體士喪禮曰肆解去蹄○肆託歷反注肆解司農音四注肆陳同
享先王亦如之大賔客令野脩道委積,令令遺人使爲之也少曰委多曰積皆所以給賔客
大喪帥六郷之衆庶屬其六引而治其政令,衆庶所致役也鄭司農云六引謂引喪車索也六郷主六引六遂主六紼〇引如字又音胤紼音弗
大軍旅大田役以旗致萬民而治其徒庶之政令,旗畫熊虎者也徵衆刻日樹旗期於其下
若國有大故則致萬民於王門令無節者不行於天下,大故謂王崩及宼兵也節六節有節乃得行防姦私
大荒大札則令邦國移民通財舍禁弛力薄征緩刑,大荒大凶年也大札大疫病也移民辟災就賤其有守不可移者則輸之穀春秋定五年夏歸粟於蔡是也○札側八反
歲終則令敎官正治而致事,歲終自周季冬也敎官其屬六十正治明處其文書致事上其計簿○上時掌反簿蒲戶反
正歲令于敎官曰各共爾職脩乃事以聽王命其有不正則國有常刑,正歲夏正月朔日
小司徒之職掌建邦之敎灋以稽國中及四郊都鄙之夫家九比之數以辨其貴賤老幼癈疾凡征役之施舍與其祭祀飲食喪紀之禁令,稽猶考也夫家猶言男女也鄭司農云九比謂九夫爲井玄謂九比者冢宰職岀九賦者之人數也貴謂爲卿大夫賤謂占會販賣者廢疾謂癃病也施當爲弛○比毗志反下皆同施式氏反
乃頒比灋于六郷之大夫使各登其郷之衆寡六畜車輦辨其物以歲時入其數以施政敎行徵令,登成也成猶定也衆寡民之多少物家中之財歲時入其數若今四時言事○畜許又反後皆同
及三年則大比大比則受邦國之比要,大比謂使天下更簡閱民數及其財物也受邦國之比要則亦受郷遂矣鄭司農云五家爲比故以比爲名今時八月案比是也要謂其簿
乃會萬民之卒伍而用之五人爲伍五伍爲兩四兩爲卒五卒爲旅五旅爲師五師爲軍以起軍旅以作田役以比追胥以令貢賦,用謂使民事之伍兩卒旅師軍皆衆之名兩二十五人卒百人旅五百人師二千五百人軍萬二千五百人此皆先王所因農事而定軍令者也欲其恩足相恤義足相救服容相别音聲相識作爲也役功力之事追逐宼也春秋莊十八年夏公追戎于濟西胥伺捕盜賊也貢嬪婦百工之物賦九賦也郷之田制與遂同○卒子忽反别彼列反
乃均土地以稽其人民而周知其數上地家七人可任也者家三人中地家六人可任也者二家五人下地家五人可任也者家二人,均平也周猶徧也一家男女七人以上則授之以上地所養者衆也男女五人以下則授之以下地所養者寡也正以七人六人五人爲率者有夫有婦然後爲家自二人以至於十爲九等七六五者爲其中可任謂丁强任力役之事者出老者一人其餘男女强弱相半其大數○徧音遍以上時掌反
凡起徒役毋過家一人以其餘爲羨唯田與追胥竭作,鄭司農云羨饒也田謂獵也追追宼賊也竭作盡行○毋音無羨鈆面反
凡用衆庶則掌其政敎與其戒禁聽其辭訟施其賞罰誅其犯命者,命所以誓吿之
凡國之大事致民大故致餘子,大事謂戎事也大故謂災宼也鄭司農云國有大事當徵召會聚百姓則小司徒召聚之餘子謂羡也玄謂餘子卿大夫之子當守於王宮者也
乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都以任地事而令貢賦凡稅斂之事,此謂造都鄙也采地制井田異於郷遂重立國小司徒爲經之立其五溝五涂之界其制似井之字因取名焉孟子曰夫仁政必自經界始經界不正井地不均貢禄不平是故暴君姦吏必慢其經界經界旣正分田制禄可坐而定也鄭司農云井牧者春秋傳所謂井衍沃牧隰皐者也玄謂隰皐之地九夫爲牧二牧而當一井今造都鄙授民田有不易有一易有再易通率二而當一是之謂井牧昔夏少康在虞思有田一成有衆一旅一旅之衆而田一成則井牧之法先古然矣九夫爲井者方一里九夫所治之田也此制小司徒經之匠人爲之溝洫相包乃成耳邑丘之屬相連比以出田稅溝洫爲除水害四井爲邑方二里四邑爲丘方四里四丘爲甸甸之言乘也讀如衷甸之甸甸方八里旁加一里則方十里爲一成積百井九百夫其中六十四井五百七十六夫出田稅三十六井三百二十四夫治洫四甸爲縣方二十里四縣爲都方四十里四都方八十里旁加十里乃得方百里爲一同也積萬井九萬夫其四千九十六井三萬六千八百六十四夫出田稅二千三百四井二萬七百三十六夫治洫三千六百井三萬二千四百夫治澮井田之法備於一同今止於都者采地食者皆四之一其制三等百里之國凡四都一都之田稅入於王五十里之國凡四縣一縣之田稅入於王二十五里之國凡四甸一甸之田稅入於王地事謂農牧衡虞也貢謂九榖山澤之材也賦謂岀車徒給繇役也司馬法曰六尺爲步步百爲畮畮百爲夫夫三爲屋屋三爲井井十爲通通爲匹馬三十家土一人徒二人通十爲成成百井三百家革車一乘土十人徒二十人十成爲終終千井三千家革車十乘士百人徒二百人十終爲同同方百里萬井三萬家革車百乘士千人徒二千人○甸繩證反洫況逼反爲除于僞反乘繩證反下同澮古外反
乃分地域而辨其守施其職而平其政,分地域謂建邦國造都鄙制郷遂也辨其守謂衡虞之屬職謂九職也政稅也政當作征故書域爲邦杜子春云當爲域○政音征
凡小祭祀奉牛牲羞其肆,小祭祀王玄冕所祭○肆託歷反
小賔客令野脩道委積,小賔客諸侯之使臣○使所吏反
大軍旅帥其衆庶,帥帥而致於大司徒
小軍旅巡役治其政令,巡役小力役之事則巡行之○行下孟反
大喪帥邦役治其政敎,喪役正棺引窆復土○窆彼驗反又補鄧反復音福一音服
凡建邦國立其社稷正其畿疆之封,畿九畿
凡民訟以地比正之,鄭司農云以田畔所與比正斷其訟○斷下亂反
地訟以圖正之,地訟爭疆界者圖謂邦國本圖
歲終則攷其屬官之治成而誅賞,治成治事之計
令羣吏正要會而致事正歲則帥其屬而觀敎灋之象徇以木鐸曰不用灋者國有常刑令羣吏憲禁令脩灋糾職以待邦治,憲表縣之
及大比六郷四郊之吏平敎治正政事攷夫屋及其衆寡六畜兵器以待政令,四郊之吏吏在四郊之內主民事者夫三爲屋屋三爲井岀地貢者三三相任
郷師之職各掌其所治郷之敎而聽其治,聽謂平察之
以國比之灋以時稽其夫家衆寡辨其老幼貴賤癈疾馬牛之物辨其可任者與其施舍者掌其戒令糾禁聽其獄訟,施舍謂應復免不紿繇役○復音福
大役則帥民徒而至治其政令旣役則受州里之役要以攷司空之辟以逆其役事,而至至作部曲也旣已也役要所遣民徒之數辟功作章程逆猶鉤考也鄭司農云辟法也○辟婢亦反
凡邦事令作秩敘,事功力之事秩常也敘猶次也事有常次則不偪匱
大祭祀羞牛牲共茅蒩,杜子春云蒩當爲菹以茅爲菹若葵菹也鄭大夫讀蒩爲藉謂祭前藉也易曰藉用白茅无咎玄謂蒩士虞禮所謂苴􁍬茅長五寸束之者是也祝設于几東席上命佐食取黍稷祭于苴三取膚祭祭如初此所以承祭旣祭蓋束而去之守祧職云旣祭藏其隋是與○蒩子都反又子餘反菹側魚反􁍬音忖隋吁恚反又音粹
大軍旅會同正治其徒役與其輂輦戮其犯命者,輂駕馬輦人輓行所以載任器也止以爲蕃營司馬法曰夏后氏謂輦曰余車殷曰胡奴車周曰輜輦輦一斧一斤一鑿一梩一鋤周輦加二版二築又曰夏后氏二十人而輦殷十八人而輦周十五人而輦故書輦作連鄭司農云連讀爲輦○輂九玉反輓音晚梩里其反
大喪用役則帥其民而至遂治之,治謂監督其事
及葬執纛以與匠師御匶而治役,匠師事官之屬其於司空若郷師之於司徒也郷師主役匠師主衆匠共主葬引雜記曰升正柩諸侯執綍五百人四綍皆䘖枚司馬執鐸左八人右八人匠人執翿以御柩天子六引禮依此云鄭司農云翿羽葆幢也爾雅曰纛翳也以指麾輓柩之役正其行列進退○纛桃報反又音毒匶音舊綍音弗翿音桃又徒報反
及窆執斧以涖匠師,匠師主豐碑之事執斧以涖之使戒其事故書涖作立鄭司農云窆謂葬下棺也春秋傳曰日中而塴禮記所謂封者立讀爲涖涖謂臨視之○塴補鄧反封彼驗反
凡四時之田前期岀田灋于州里簡其鼓鐸旗物兵器脩其卒伍,田法人徒及所當有
及期以司徒之大旗致衆庶而陳之以旗物辨郷邑而治其政令刑禁巡其前後之屯而戮其犯命者斷其爭禽之訟,司徒致衆庶者以熊虎之旗此又以之明爲司徒致之大夫致衆當以鳥隼之旟陳之以旗物以表正其行列辨别異也故書巡作述屯或爲臀鄭大夫讀屯爲課殿杜子春讀爲在後曰殿謂前後屯兵也玄謂前後屯車徒異部也今書多爲屯從屯○斷丁亂反爲于僞反下同隼雖允反别彼列反殿都遍反
凡四時之徵令有常者以木鐸徇於市朝,徵令有常者謂田狩及正月命脩封疆二月命雷且發聲
以歲時巡國及野而賙萬民之囏阨以王命施惠,歲時者隨其事之時不必四時也囏阨飢乏也鄭司農云賙讀爲周急之周○囏古艱字
歲終則攷六郷之治以詔廢置正歲稽其郷器比共吉凶二服閭共祭器族共喪器黨共射器州共賔器郷共吉凶禮樂之器,吉服者祭服也凶服者弔服也比長主集爲之祭器者簠簋鼎俎之屬閭胥主集爲之喪器者夷槃素俎楬豆輁軸之屬族師主集爲之此三者民所以相共也射器者弓矢楅中之屬黨正主集爲之爲州長或時射於此黨也賔器者尊俎笙瑟之屬州長主集爲之爲郷大夫或時賔賢能於此州也吉器若閭祭器者也凶器若族喪器者也禮樂之器若州黨賔射之器者郷大夫備集此四者爲州黨族閭有故而不共也此郷器者旁使相共則民無廢事上下相補則禮行而敎成〇楬苦瞎反軼九勇反軸音逐楅音福又音逼
若國大比則攷敎察辭稽器展事以詔誅賞,考敎視賢能以知道藝與不察辭視吏言事知其情實不展猶整具
郷大夫之職各掌其郷之政敎禁令,鄭司農云萬二千五百家爲郷
正月之吉受敎灋于司徒退而頒之于其郷吏使各以敎其所治以攷其德行察其道藝,其郷吏州長以下○行下孟反
以歲時登其夫家之衆寡辨其可任者國中自七尺以及六十野自六尺以及六十有五皆征之其舍者國中貴者賢者能者服公事者老者疾者皆舍以歲時入其書,登成也定也國中城郭中也晚賦稅而早免之以其所居復多役少野早賦稅而晩免之以其復少役多鄭司農云征之者給公上事也舍者謂有復除舍不收役事也貴者謂若今宗室及關內侯皆復也服公事者謂若今吏有復除也老者謂若今八十九十復羨卒也疾者謂若今癃不可事者復之玄謂入其書者言於大司徒○復音福下同
三年則大比攷其德行道藝而興賢者能者郷老及郷大夫帥其吏與其衆寡以禮禮賔之,賢者有德行者能者有道藝者衆寡謂郷人之善者無多少也鄭司農云興賢者謂若今舉孝廉興能者謂若今舉茂才賔敬也賔所舉賢者能者玄謂變舉言興者謂合衆而尊寵之以郷飲酒之禮禮而賔之
厥明郷老及郷大夫羣吏獻賢能之書于王王再拜受之登于天府內史貳之,厥其也其賔之明日也獻猶進也王拜受之重得賢者王上其書於天府天府掌祖廟之寶藏者內史副寫其書者當詔王爵禄之時○上時掌反藏才浪反
退而以郷射之禮五物詢衆庶一曰和二曰容三曰主皮四曰和容五曰興舞,以用也行郷射之禮而以五物詢於衆民鄭司農云詢謀也問於衆庶寧復有賢能者和謂閨門之內行也容謂容貌也主皮謂善射射所以觀士也故書舞爲無杜子春讀和容爲和頌謂能爲樂也無讀爲舞謂能爲六舞玄謂和載六德容包六行也庶民無射禮因田獵分禽則有主皮主皮者張皮射之無侯也主皮和容興舞則六藝之射與禮樂與當射之時民必觀焉因詢之也孔子射於矍相之圃蓋觀者如堵牆射至於司馬使子路執弓矢出誓射者又使公罔之裘序點揚觶而語詢衆庶之儀若是乎○復扶又反下同射之音石樂與音餘矍俱縛反相息亮反堵音覩觶支豉反
此謂使民興賢出使長之使民興能入使治之,言是乃所謂使民自舉賢者因岀之而使之長民敎以德行道藝於外也使民自舉能者因入之而使之治民之貢賦田役之事於內也言爲政以順民爲本也書曰天聦明自我民聦明天明威自我民明威老子曰聖人無常心以百姓心爲心如是則古今未有遺民而可爲治
歲終則令六郷之吏皆會政致事,會計也致事言其歲盡文書
正歲令羣吏攷灋于司徒以退各憲之於其所治國大詢于衆庶則各帥其郷之衆寡而致於朝,大詢者詢國危詢國遷詢立君鄭司農云大詢于衆庶洪範所謂謀及庶民
國有大故則令民各守其閭以待政令,使民皆聚於閭胥所治處
以旌節輔令則達之,民雖以徵令行其將之者無節則不得通
州長各掌其州之敎治政令之灋,鄭司農云二千五百家爲州論語曰雖州里行乎哉春秋傳曰郷取一人焉以歸謂之夏州
正月之吉各屬其州之民而讀灋以攷其德行道藝而勸之以糾其過惡而戒之,屬猶合也聚也因聚衆而勸戒之者欲其善
若以歲時祭祀州社則屬其民而讀灋亦如之春秋以禮會民而射于州序,序州黨之學也會民而射所以正其志也射義曰射之爲言繹也繹者各繹已之志〇會如字
凡州之大祭祀大喪皆涖其事,大祭祀謂州社稷也大喪郷老郷大夫於是卒者也涖臨也
若國作民而師田行役之事則帥而致之掌其戒令與其賞罰,致之致之於司徒也掌其戒令賞罰則是於軍因爲師帥
歲終則會其州之政令正歲則讀敎灋如初,雖以正月讀之至正歲猶復讀之因此四時之正重申之
三年大比則大攷州里以贊郷大夫廢興,廢興所廢退所興進也鄭司農云贊助也
黨正各掌其黨之政令敎治,鄭司農云五百家爲黨論語曰孔子於郷黨又曰闕黨童子
及四時之孟月吉日則屬民而讀邦灋以糾戒之,以四孟之月朔日讀法者彌親民者於敎亦彌數〇數所角反
春秋祭禜亦如之,禜謂雩禜水旱之神蓋亦爲壇位如祭社稷云○禜榮敬反
國索鬼神而祭祀則以禮屬民而飲酒于序以正齒位壹命齒于郷里再命齒于父族三命而不齒,國索鬼神而祭祀謂歲十二月大蜡之時建亥之月也正齒位者郷飲酒義所謂六十者坐五十者立侍六十者三豆七十者四豆八十者五豆九十者六豆是也必正之者爲民三時務農將闕於禮至此農隙而敎之尊長養老見孝弟之道也黨正飲酒禮亡以此事屬於郷飲酒之義微失少矣凡射飲酒此郷民雖爲郷大夫必來觀禮郷飲酒郷射記大夫樂作不入士旣旅不入是也齒于郷里者以年與衆賔相次也齒于父族者父族有爲賔者以年與之相次異姓雖有老者居於其上不齒者席于尊東所謂遵○蜡仕詐反爲于僞反隙去逆反弟音悌
凡其黨之祭祀喪紀昏冠飲酒敎其禮事掌其禁戒,其黨之民○冠古亂反
凡作民而師田行役則以其灋治其政事,亦於軍因爲旅帥
歲終則會其黨政帥其吏而致事正歲屬民讀灋而書其德行道藝,書記之
以歲時涖校比,涖臨也鄭司農云校比族師職所謂以時屬民而校登其族之夫家衆寡辨其貴賤老幼癈疾可任者及其六畜車輦如今小案比
及大比亦如之族師各掌其族之戒令政事,政事邦政之事鄭司農云百家爲族
月吉則屬民而讀邦灋書其孝弟睦婣有學者,月吉毎月朔日也故書上句或無事字杜子春云當爲正月吉書亦或爲戒令政事月吉則屬民而讀邦法
春秋祭酺亦如之,酺者爲人物烖害之神也故書酺或爲步杜子春云當爲酺玄謂校人職又有冬祭馬步則未知此世所云蝝螟之酺與人鬼之步與蓋亦爲壇位如雩禜云族長無飲酒之禮因祭酺而與其民以長幼相獻酬焉○酺音步或音蒲校戶敎反蝝恱全反螟覓經反下同禜榮敬反
以邦比之灋帥四閭之吏以時屬民而校登其族之夫家衆寡辨其貴賤老幼癈疾可任者及其六畜車輦,登成也定也
五家爲比十家爲聮五人爲伍十人爲聮四閭爲族八閭爲聮使之相保相受刑罰慶賞相及相共以受邦職以役國事以相葬埋,相共猶相救相賙○葬如字又才郎反埋莫皆反
若作民而師田行役則合其卒伍簡其兵器以鼓鐸旗物帥而至掌其治令戒禁刑罰,亦於軍因爲卒長
歲終則會政致事閭胥各掌其閭之徵令,鄭司農云二十五家爲閭
以歲時各數其閭之衆寡辨其施含凡春秋之祭祀役政喪紀之數聚衆庶旣比則讀灋書其敬敏任恤者,祭祀謂州社黨禜族酺也役田役也政若州射黨飲酒也喪紀大喪之事也四者及比皆會聚衆民因以讀法以勑戒之故書旣爲曁杜子春讀政爲征曁爲旣○各數色主反政如字杜音征會如字曁其器反
凡事掌其比觵撻罰之事,觵撻者失禮之罰也觵用酒其爵以兕角爲之撻扑也故書或言觵撻之罰事杜子春云當言觵撻罰之事○觵古橫反撻吐逹反扑普卜反
比長各掌其比之治五家相受相和親有辠竒衺則相及,衺猶惡也○治直吏反衺似嗟反
徒于國中及郊則從而授之,徙謂不便其居也或國中之民岀徙郊或郊民入徙國中皆從而付所處之吏明無罪惡
若徙于他則爲之旌節而行之,徙於他謂出居異郷也授之者有節乃達
若無授無節則唯圜土內之,郷中無授出郷無節過所則呵問繫之圜土考辟之也圜土者獄城也獄必圜者規主仁以仁心求其情古之治獄閔於出之
封人掌設王之社壝爲畿封而樹之,壝謂壇及堳埒也畿上有封若今時界矣不言稷者稷社之細也
凡封國設其社稷之壝封其四疆,封國建諸侯立其國之封
造都邑之封域者亦如之令社稷之職,將祭之時令諸有職事於社稷者也郊持牲曰唯爲社事單出里唯爲社田國人畢作唯爲社丘乘共粢盛所以報本反始也○爲于僞反下同單音丹乘繩證反
凡祭祀飾其牛牲設其楅衡置其絼共其水稾,飾謂刷治潔淸之也鄭司農云楅衡所以楅持牛也絼著牛鼻繩所以牽牛者今時謂之雉與古者名同皆謂夕牲時也杜子春云楅衡所以持牛令不得抵觸人玄謂楅設於角衡設於鼻如椵狀也水稾給殺時洗薦牲也絼字當以豸爲聲○楅音福絼持忍反稾古老反著直略反椵音加豸直氏反
歌舞牲及毛炮之豚,謂君牽牲入時隨歌舞之言其肥香以歆神也毛炮豚者爓去其毛而炮之以備八珍鄭司農云封人主歌舞其牲云博碩肥腯○炮薄交反爓似鹽反去起呂反腯徒忽反
凡喪紀賔客軍旅大盟則飾其牛牲,大盟會同之盟
鼓人掌敎六鼓四金之音聲以節聲樂以和軍旅以正田役,音聲五聲合和者
敎爲鼓而辨其聲用,敎爲鼓敎繫鼓者大小之數又别其聲所用之事○别彼列反
以雷鼓鼓神祀,雷鼓八面鼓也神祀祀天神也
以靈鼓鼓社祭,靈鼓六面鼓也社祭祭地祇也
以路鼓鼓鬼享,路鼓四面鼓也鬼享享宗廟也○享許丈反又虚讓反
以鼖鼓鼓軍事,大鼓謂之鼖鼖鼓長八尺○鼖扶云反
以鼛鼓鼓役事,鼛鼓長丈二尺○鼛音羔
以晉鼓鼓金奏,晉鼔長六尺六寸金奏謂樂作擊編鐘
以金錞和鼓,錞錞于也圜如碓頭大上小下樂作鳴之與鼓相和○錞音淳碓音對又直追反
以金鐲節鼓,鐲鉦也形如小鐘軍行鳴之以爲鼓節司馬職曰軍行鳴鐲○鐲直角反鉦音征
以金鐃止鼓,鐃如鈴無舌有秉執而鳴之以止擊鼓司馬職曰鳴鐃且郤○鐃女交反
以金鐸通鼓,鐸大鈴也振之以通鼓司馬職曰司馬振鐸○鐸待洛反
凡祭祀百物之神鼓兵舞帗舞者,兵謂干戚也帗列五采繒爲之有秉皆舞者所執○帗音弗
凡軍旅夜鼓鼜,鼜夜戒守鼓也司馬法曰昏鼓四通爲大鼜夜半三通爲晨戒旦明五通爲發眗○鼜于歷反昫休具反
軍動則鼓其衆,動且行
田役亦如之救日月則詔王鼓,救日月食王必親擊鼓者聲大異春秋傳曰非日月之眚不鼓○眚生領反
大喪則詔大僕鼓,始崩及窆時也
舞師掌敎兵舞帥而舞山川之祭祀敎帗舞帥而舞社稷之祭祀敎羽舞帥而舞四方之祭祀敎皇舞帥而舞旱暵之事,羽析白羽爲之形如帗也四方之祭祀謂四望也旱暵之事謂雩也暵熱氣也鄭司農云皇舞蒙羽舞書或爲䍿或爲義玄謂皇祈五采羽爲之亦如帗○暵呼但反䍿音皇
凡野舞則皆敎之,野舞謂野人欲學舞者
凡小祭祀則不興舞,小祭祀王玄冕所祭者興猶作也
牧人掌牧六牲而阜蕃其物以共祭祀之牲牷,六牲謂牛馬羊豕犬雞鄭司農云牷純也玄謂牷體完具○蕃音煩拴音全
凡陽祀用騂牲毛之隂祀用􁇠牲毛之望祀各以其方之色牲毛之,騂牲赤色毛之取純毛也隂祀祭地北郊及社稷也望祀五嶽四鎭四瀆也鄭司農云陽祀春夏也􁇠讀爲幽幽黑也玄謂陽祀祭天於南郊及宗廟○􁇠於糾反又音幽
凡時祀之牲必用牷物,時祀四時所常祀謂山川以下至四方百物
凡外祭毀事用尨可也,外祭謂表貉及王行所過山川用事者故書毀爲甈尨作龍杜子春云甈當爲毀龍當爲尨尨謂雜色不純毀謂副辜侯禳毀除殃咎之屬○尨亡江反貉莫霸反甈丘例反副普逼反辜音孤禳如羊反
凡祭祀共其犧牲以授充人繫之,犧牲毛羽完具也授充人者當殊養之周景王時賔起見雄雞自斷其尾曰雞憚其爲犧
凡牲不繫者共奉之,謂非時而祭祀者
牛人掌養國之公牛以待國之政令,公猶官也
凡祭祀共其享牛求牛以授職人而芻之,鄭司農云享牛前祭一日之牛也求牛禱於鬼神祈求福之牛也玄謂享獻也獻神之牛謂所以祭者也求終也終事之牛謂所以繹者也宗廟有繹者孝子求神非一處職讀爲樴樴謂之杙可以繫牛樴人者謂牧人充人與芻牲之芻牛人擇於公牛之中而以授養之〇職音特或餘式反又之式反注樴同繹音亦杙餘式反
凡賔客之事共其牢禮積膳之牛,牢禮飱饔也積所以給賔客之用若司儀職曰主國五積者也膳所以閒禮賔客若掌客云殷膳大牢○積去聲飱音孫
饗食賔射共其膳羞之牛,羞進也所進賔之膳燕禮小臣請執幂者與羞膳者至獻賔而膳宰設折俎王之膳羞亦猶此
軍事共其犒牛,鄭司農云犒師之牛○犒苦報反
喪事共其奠牛,謂殷奠遣奠也喪所薦饋曰奠〇遣棄戰反
凡會同軍旅行役共其兵車之牛與其牽徬以載公任器,牽徬在轅外輓牛也人御之居其前曰牽居其旁曰徬任猶用也○徬薄浪反
凡祭祀共其牛牲之互與其盆簝以待事,鄭司農云互謂福衡之屬盆簝皆器名盆所以盛血簝受肉籠也玄謂互若今屠家縣肉格○互音護簝音老盛音成
充人掌繫祭祀之牲牷祀五帝則繫于牢芻之三月,牢閑也必有閑者防禽獸觸齧養牛羊曰芻三月一時節氣成
享先王亦如之凡散祭祀之牲繫于國門使養之,散祭祀謂司中司命山川之屬國門謂城門司門之官鄭司農云使養之使守門者養之○散素但反
展牲則吿牲,鄭司農云展具也具牲若今時選牲也充人主以牲牷吿展牲者也玄謂展牲若今夕牲也特牲饋食之禮曰宗人視牲吿充舉獸尾吿備近之
碩牲則贊,贊助也君牽牲入將致之助持之也春秋傳曰故奉牲以吿曰博碩肥腯
載師掌任土之灋以物地事授地職而待其政令,任土者任其力勢所能生育且以制貢賦也物物色之以知其所宜之事而授農牧衡虞使職之
以廛里任國中之地以場圃任園地以宅田士田賈田任近郊之地以官田牛田賞田牧田任逺郊之地以公邑之田任甸地以家邑之田任稍地以小都之田任縣地以大都之田任畺地,故書廛或作壇郊或爲蒿稍或作削鄭司農云壇讀爲廛廛市中空地未有肆城中空地未有宅者民宅曰宅宅田者以備益多也士田者士大夫之子得而耕之田也賈田者吏爲縣官賣財與之田官田者公家之所耕田牛田者以養公家之牛賞田者賞賜之田牧田者牧六畜之田司馬法曰王國百里爲郊二百里爲州三百里爲野四百里爲縣五百里爲都杜子春云蒿讀爲郊五十里爲近郊百里爲逺郊玄謂廛里者若今云邑居里矣􁍭民居之區域也里居也圃樹果蓏之屬季秋於中爲場樊圃謂之園宅田致仕者之家所受田也士相見禮曰宅者在邦則曰市井之臣在野則曰草茅之臣士讀爲仕仕者亦受田所謂圭田也孟子曰自卿以下必有圭田圭田五十畮賈田在市賈人其家所受田也官田庶人在官者其家所受田也牛田牧田畜牧者之家所受田也公邑謂六遂餘地天子使大夫治之自此以外皆然二百里三百里其大夫如州長四百里五百里其大夫如縣正是以或謂二百里爲州四百里爲縣云遂人亦監焉家邑大夫之采地小都卿之采地大都公之采地王子弟所食邑也畺五百里王畿界也皆言任者地之形實不方平如圖受田邑者逺近不得盡如制其所生育賦貢取正於是耳以廛里任國中而遂人職授民田夫一廛田百畮是廛里不謂民之邑居在都城者與凢王畿內方千里積百同九百萬夫之地也有山陵林麓川澤溝瀆城郭宮室涂巷三分去一餘六百萬夫又以田不易一易再易上中下相通定受田者三百萬家也逺郊之內地居四同三十六萬夫之地也三分去一其餘二十四萬夫六郷之民七萬五千家通不易一易再易一家受二夫則十五萬夫之地其餘九萬夫廛里也場圃也宅田也士田也賈田也官田也牛田也賞田也牧田也九者亦通受一夫焉則半農人也定受田十二萬家也食貨志云農民戶一人巳受田其家衆男爲餘夫亦以口受田如比士工商家受田五口乃當農夫一人今餘夫在遂地之中如此則士工商以事入在官而餘夫以力出耕公邑甸稍縣都合居九十六同八百六十四萬夫之地城郭宮室差少涂巷又狹於三分所去六而存一焉以十八分之十三率之則其餘六百二十四萬夫之地通上中下六家而受十三夫定受田二百八十八萬家也其在甸七萬五千家爲六遂餘則公邑○廛直連反場直良反圃布古反賈音古畺居良反吏爲于僞反蓏力果反監古銜反與音餘比方二反率音律又音類
凡任地國宅無征園廛二十而一近郊十一逺郊二十而三甸稍縣都皆無過十二唯其漆林之征二十而五,征稅也言征者以共國政也鄭司農云任地謂任土地以起稅賦也國宅城中宅也無征無稅也故書漆林爲桼林杜子春云當爲漆林玄謂國宅凡官所有宮室吏所治者也周稅輕近而重逺近者多役也園廛亦輕之者廛無穀園少利也古之宅必樹而畺埸有瓜○桼音七埸音亦
凡宅不毛者有里布凡田不耕者出屋粟凡民無職事者出夫家之征,鄭司農云宅不毛者謂不樹桑麻也里布者布參印書廣二寸長二尺以爲幣貿易物詩云抱布貿絲抱此布也或曰布泉也春秋傳曰買之百兩一布又廛人職掌歛市之次布儳布質布罰布廛布孟子曰廛無夫里之布則天下之民皆說而願爲其民矣故曰宅不毛者有里布民無職事出夫家之征欲令宅樹桑麻民就四業則無稅賦以勸之也故孟子曰五畮之宅樹之以桑則五十者可以衣帛不知言布參印書者何見舊時說也玄謂宅不毛者罰以一里二十五家之泉空田者罰以三家之稅粟以共吉凶二服及喪器也民雖有閒無職事者猶岀夫稅家稅也夫稅者百畮之稅家稅者出士徒車輦給繇役○儳劉音䜛又才鑒反衣於旣反閒音閑
以時徵其賦閭師掌國中及四郊之人民六畜之數以任其力以待其政令以時徵其賦,國中及四郊是所主數六郷之中自廛里至逺郊也掌六畜數者農事之本也賦謂九賦及九貢
凡任民任農以耕事貢九穀任圃以樹事貢草木任工以飭材事貢器物任商以市事貢貨賄任牧以畜事貢鳥獸任嬪以女事貢布帛任衡以山事貢其物任虞以澤事貢其物,貢草木謂葵韭果蓏之屬○飭音勑畜許又反
凡無職者出夫布,獨言無職者掌其九賦
凡庶民不畜者祭無牲不耕者祭無盛不樹者無椁不𧖟者不帛不績者不衰,掌罰其家事也盛黍稷也椁周棺也不帛不得衣帛也不衰喪不得衣衰也皆所以恥不勉○衰七回反
縣師掌邦國都鄙稍甸郊里之地域而辨其夫家人民田萊之數及其六畜車輦之稽三年大比則以攷羣吏而以詔廢置,郊里郊所居也自邦國以及四郊之內是所主數周天下也萊休不耕者郊內謂之易郊外謂之萊善言近○比毗志反後放此
若將有軍旅會同田役之戒則受灋于司馬以作其衆庶及馬牛車輦會其車人之卒伍使皆備旗鼓兵器以帥而至,受法於司馬者知所當徵衆寡○卒子忽反
凡造都邑量其地辨其物而制其域,物謂地所有也名山大澤不以封〇量音良
以歲時徵野之賦貢,野謂甸稍縣都也所徵賦貢與閭師同
遺人掌邦之委積以待施惠郷里之委積以恤民之囏阨門關之委積以養老孤郊里之委積以待賔客野鄙之委積以待羇旅縣都之委積以待凶荒,委積者廩人倉人計九穀之數足國用以其餘共之所謂餘法用也職內邦之移用亦如此也皆以餘財共之少曰委多曰積郷里郷所居也艱阨猶困乏也門關以養老孤人所出入易以取餼廩也羇旅過行寄止者待凶荒謂邦國所當通給者也故書艱阨作槿阨羇作寄杜子春云槿阨當爲艱阨寄當爲羇○遺唯季反又音遂施式豉反後同易以豉反
凡賔客會同師役掌其道路之委積凡國野之道十里有廬廬有飲食三十里有宿宿有路室路室有委五十里有市市有候館候館有積,廬若今野候徒有庌也宿可止宿若今亭有室矣候館樓可以觀望者也一市之閒有三廬一宿○庌音雅
凡委積之事巡而比之以時頒之均人掌均地政均地守均地職均人民牛馬車輦之力政,政讀爲征地征謂地守地職之稅也地守衡虞之屬地職農圃之屬力征人民則治城郭涂巷溝渠牛馬車輦則轉委積之屬○政音征下同
凡均力政以歲上下豐年則公旬用三日焉中年則公旬用二日焉無年則公旬用一日焉,豐年人食四鬴之歳也人食三鬴爲中歲人食二鬴爲無歲歲無贏儲也公事也旬均也讀如㽦㽦原隰之㽦易坤爲均今書亦有作旬者○上時掌反鬴房甫反㽦音均又舒均反又音旬又常純反
凶札則無力政無財賦,無力政恤其勞也無財賦恤其乏困也財賦九賦也
不收地守地職不均地政,不收山澤及地稅亦不平計地稅也非凶札之歲當收稅乃均之耳
三年大比則大均,有年無年大平計之若久不脩則數或闕
師氏掌以媺詔王,吿王以善道也文王世子曰師也者敎之以事而諭諸德者也
以三德敎國子一曰至德以爲道本二曰敏德以爲行本三曰孝德以知逆惡敎三行一曰孝行以親父母二曰友行以尊賢良三曰順行以事師長,德行內外之稱在心爲德施之爲行至德中和之德覆燾持載含容者也孔子曰中庸之爲德其至矣乎敏德仁義順時者也說命曰敬孫務時敏厥脩乃來孝德尊祖愛親守其所以生者也孔子曰武王周公其達孝矣乎夫孝者善繼人之志善述人之事者也孝在三德之下三行之上德有廣於孝而行莫尊焉國子公卿大夫之子弟師氏敎之而世子亦齒焉學君臣父子長幼之道○行下孟反下同知音智稱尺證反
居虎門之左司王朝,虎門路寢門也王日視朝於路寢門外畫虎焉以明勇猛於守宜也司猶察也察王之視朝若有善道可行者則當前以詔王○朝直遥反
掌國中失之事以敎國子弟,敎之者使識舊事也中中禮者也失失禮者也故書中爲得杜子春云當爲得記君得失若春秋是也○中丁仲反注同
凡國之貴遊子弟學焉,貴遊子弟王公之子弟遊無官司者杜子春云遊當爲猶言雖貴猶學
凡祭祀賔客會同喪紀軍旅王舉則從,舉猶行也故書舉爲與杜子春云當爲與謂王與會同喪紀之事○從才用反與音預下同
聽治亦如之,謂王舉於野外以聽朝
使其屬帥四夷之隷各以其兵服守王門之外且蹕,兵服旃布弓劒不同也門外中門之外蹕止行人不得迫王宮也故書隷或作肆鄭司農云讀爲隷〇蹕音畢
朝在野外則守內列,內列蕃營之在內者也其屬亦帥四夷之隷守之如守王宮
保氏掌諫王惡,諫者以禮義正之文王世子曰保也者愼其身以輔翼之而歸諸道者也
而養國子以道乃敎之六藝一曰五禮二曰六樂三曰五射四曰五馭五曰六書六曰九數乃敎之六儀一曰祭祀之容二曰賔客之容三曰朝廷之容四曰喪紀之容五曰軍旅之容六曰車馬之容,養國子以道者以師氏之德行審諭之而後敎之以藝儀也五禮吉凶賔軍嘉也六樂雲門大咸大韶大夏大濩大武也鄭司農云五射白矢參連剡注襄尺井儀也五馭鳴和鸞逐水曲過君表舞交衢逐禽左六書象形會意轉注處事假借諧聲也九數方田粟米差分少廣商功均輸方程贏不足旁要今有重差夕桀句股也祭祀之容穆穆皇皇賔客之容嚴恪矜莊朝廷之容濟濟蹌蹌喪紀之容涕涕翔翔軍旅之容闞闞仰仰車馬之容顚顚堂堂玄謂祭祀之容齊齊皇皇賔客之容穆穆皇皇朝廷之容濟濟翔翔喪紀之容纍纍顚顚軍旅之容曁曁詻詻車馬之容匪匪翼翼○馭音御行下孟反剡羊冉反注之樹反襄音讓差初佳反又初宜反重直龍反夕桀音的又祥易反嚴如字又音儼闞呼檻反仰五剛反齊皇上子禮反又音齊下于況反又音往纍顚上律悲反下音田又如字路五格反匪芳非反
凡祭祀賔客會同喪紀軍旅王舉則從聽治亦如之使其屬守王闈,闈宮中之巷門〇闈音韋
司諫掌糾萬民之德而勸之朋友正其行而强之道藝巡問而觀察之以時書其德行道藝辨其能而可任於國事者,朋友相切磋以善道也强猶勸也學記曰强而弗抑則易巡問行問民閒也可任於國事任吏職〇强其丈反易以豉反
以攷郷里之治以詔廢置以行赦宥,因巡問勸强萬民而考郷里吏民罪過以吿王所當罪不〇行下孟反
司救掌萬民之衺惡過失而誅讓之以禮防禁而救之,衺惡謂侮慢長老語言無忌而未麗於罪者過失亦由衺惡酗醟好訟若抽㧞兵器誤以行傷害人麗於罪者誅誅責也古者重刑且責怒之未即罪也○救如字又音拘衺似嗟反酗況付反醟音詠好呼報反
凡民之有衺惡者三讓而罰三罰而士加明刑恥諸嘉石役諸司空,罰謂撻擊之也加明刑者去其冠飾而書其衺惡之狀著之背也嘉石朝士所掌在外朝之門左使坐焉以恥辱之旣而役諸司空使事官作之也坐役之數存於司宼○去起呂反著直略反
其有過失者三讓而罰三罰而歸于圜土,圜土獄城也過失近罪晝日任之以事而收之夜藏於獄亦加明刑以恥之不使坐嘉石其罪已著未忍刑之
凡歲時有天患民病則以節巡國中及郊野而以王命施惠,天患謂烖害也節旌節也施惠賙恤之
調人掌司萬民之難而諧和之,難相與爲仇讎諧猶調也○難乃旦反下同
凡過而殺傷人者以民成之,過無本意也成平也鄭司農云以民成之謂立證佐成其罪也一說以郷里之民共和解之春秋傳曰惠伯成之之屬○共和竝如字
鳥獸亦如之,過失殺傷人之畜産者○畜許又反
凡和難父之讎辟諸海外兄弟之讎辟諸千里之外從父兄弟之讎不同國君之讎眡父師長之讎眡兄弟主友之讎眡從父兄弟,和之使辟於此不得就而仇之九夷八蠻六戎五狄謂之四海主大夫君也春秋傳曰晉荀偃卒而視不可含宣子盥而撫之曰事呉敢不如事主○辟音避從才用反眡音視盥音管
弗辟則與之瑞節而以執之,瑞節玉節之剡圭也和之而不肯辟者是不從王命也王以剡圭使調人執之治其罪
凡殺人有反殺者使邦國交讎之,反復也復殺之者此欲除害弱敵也邦國交讎之明不和諸侯得者即誅之鄭司農云有反殺者謂重殺也
凡殺人而義者不同國令勿讎讎之則死,義宜也謂父母兄弟師長甞辱焉而殺之者如是爲得其宜雖所殺者人之父兄不得讎也使之不同國而巳
凡有鬭怒者成之不可成者則書之先動者誅之,鬭怒辯訟者也不可成不可平也書之記其姓名辯本也鄭司農云成之謂和之也和之猶今二千石以令解仇怨後復相報移徙之此其類也玄謂上言立證佐成其罪似非○復扶又又反下同
媒氏掌萬民之判,判半也得耦爲合主合其半成夫婦也喪服傳曰夫妻判合鄭司農云主萬民之判合
凡男女自成名以上皆書年月日名焉,鄭司農云成名謂子生三月父名之〇上時掌反
令男三十而娶女二十而嫁,二三者天地相承覆之數也易曰參天兩地而竒數焉○竒於豈反
凡娶判妻入子者皆書之,書之者以别未成昏禮者鄭司農云入子者謂嫁女者也玄謂言入子者容媵姪娣不聘之者○别彼列反
中春之月令會男女,中春隂陽交以成昏禮順天時也
於是時也奔者不禁,重天時權許之也
若無故而不用令者罰之,無故謂無喪禍之變也有喪禍者娶得用非中春之月雜記曰已雖小功旣卒哭可以冠子娶妻○冠古喚反
司男女之無夫家者而會之,司猶察也無夫家謂男女之鰥寡者
凡嫁子娶妻入幣純帛無過五兩,純實緇字也古緇以才爲聲納幣用緇婦人隂也凡於娶禮必用其類五兩十端也必言兩者欲得其配合之名十者象五行十日相成也士大夫乃以玄纁束帛天子加以穀圭諸侯加以大璋雜記曰納幣一束束五兩兩五㝷然則毎端二丈○純側其反
禁遷葬者與嫁殤者,遷葬謂生時非夫婦死旣葬遷之使相從也殤十九以下未嫁而死者生不以禮相接死而合之是亦亂人倫者也鄭司農云嫁殤者謂嫁死人也今時娶會是也
凡男女之隂訟聽之于勝國之社其附于刑者歸之于士,隂訟爭中冓之事以觸法者勝國亡國也亡國之社奄其上而棧其下使無所通就之以聽隂訟之情明不當宣露其罪不在赦宥者直歸士而刑之不復以聽士司宼之屬詩云牆有茨不可埽也中冓之言不可道也所可道也言之醜也○冓古候反棧士板反或士諫反
司市掌市之治敎政刑量度禁令,量豆區斗斛之屬度丈尺也○區烏侯反
以次敘分地而經市,次謂吏所治舎思次介次也若今市亭然敘肆行列也經界也○行戸剛反下同
以陳肆辨物而平市,陳猶列也辨物物異肆也肆異則市平
以政令禁物靡而均市,物靡者易售而無用禁之則市均鄭司農云靡謂侈靡也○易以豉反售受又反
以商賈阜財而行市,通物曰商居賣物曰賈阜猶盛也鄭司農云布謂泉也○賈音古下同
以量度成賈而徵儥,徵召也儥買也物有定賈則買者來也○賈音嫁下同成賈定賈奠物賈其賈平大賈小賈賈賤恒賈故賈凡十二音嫁餘音古儥音育或音笛
以質劑結信而止訟,質劑謂兩書一札而别之也若今下手書言保物要還矣鄭司農云質劑月平○劑子隨反平皮命反
以賈民禁僞而除詐,賈民胥師賈師之屬必以賈民爲之者知物之情僞與實詐〇賈音嫁或音古
以刑罰禁虣而去盜,刑罰憲徇扑〇虣薄報反去起呂反扑普卜反
以泉府同貨而斂賖,同共也同者謂民貨不售則爲斂而買之民無貨則賖貰而予之○賖傷蛇反爲于僞反貰音世
大市曰􁍮而市百族爲主朝市朝時而市商賈爲主夕市夕時而市販夫販婦爲主,日􁍮昳中也市雜聚之處言主者謂其多者也百族必容來去商賈家於市城販夫販婦朝資夕賣因其便而分爲三時之市所以了物極衆鄭司農云百族百姓也○􁍮音側又作昃販方萬反
凡市入則胥執鞭度守門市之羣吏平肆展成奠賈上旌于思次以令市市師涖焉而聽大治大訟胥師賈師涖于介次而聽小治小訟,凡市入謂三時之市市者入也胥守門察僞詐也必執鞭度以威正人衆也度謂殳也因刻丈尺耳羣吏胥師以下也平肆平賣物者之行列使之正也展之言整也成平也會平成市物者也奠讀爲定整勑會者使定物賈防誑豫也上旌者以爲衆望也見旌則知當市也思次若今市亭也市師司市也介次市亭之屬别小者也故書涖作立杜子春云奠當爲定鄭司農云思辭也次市中候樓也立當爲涖涖視也玄謂思當爲司字聲之誤也○奠音定又田見反上時掌反殳音殊
凡萬民之期于市者辟布者量度者刑戮者各於其地之敘,期謂欲賣買期決於市也量度者若今處斗斛及丈尺也故書辟爲辭鄭司農云辭布辭訟泉物者也玄謂辟布市之羣吏考實諸泉入及有遺忘
凡得貨賄六畜者亦如之三日而舉之,得遺物者亦使置其地貨於貨之肆馬於馬之肆則主求之易也三日而無識認者舉之沒入官
凡治市之貨賄六畜珍異亡者使有利者使阜害者使亡靡者使微,利利於民謂物實厚者害害於民謂物行沽者使有使阜起其賈以徵之也使亡使微抑其賈以郤之也侈靡細好使富民好奢微之而已鄭司農云亡者使有無此物則開利其道使之有○物行遐孟反又如字沽音古郤起略反
凡通貨賄以璽節出入之,璽節印章如今斗檢封矣使人執之以通商以出貨賄者王之司市也以內貨賄者邦國之司市也
國凶荒札喪則市無征而作布,有災害物貴市不稅爲民之乏困也金銅無凶年因物貴大鑄泉以饒民
凡市僞飾之禁在民者十有二在商者十有二在賈者十有二在工者十有二,鄭司農云所以俱十有二者工不得作賈不得粥商不得資民不得畜玄謂王制曰用器不中度不粥於市兵車不中度不粥於市布帛精麤不中數幅廣狹不中量不粥於市姦色亂正色不粥於市五穀不時果實未熟不粥於市木不中伐不粥於市禽獸魚鼈不中殺不粥於市亦其類也於四十八則未聞數十二焉○賈音古粥音育下同中丁仲反下同聞數色主反
市刑小刑憲罰中刑徇罰大刑扑罰其附于刑者歸于士,徇舉以示其地之衆也扑撻也鄭司農云憲罰播其肆也故書附爲柎杜子春云當爲附○柎方符反又音附
國君過市則刑人赦夫人過市罰一幕世子過市罰一帟命夫過市罰一蓋命婦過市罰一帷,謂諸侯及夫人世子過其國之市大夫內子過其都之市也市者人之所交利而行刑之處君子無故不遊觀焉若遊觀則施惠以爲說也國君則赦其刑人夫人世子命夫命婦則使之出罰異尊卑也所罰謂憲徇扑也必罰幕帟蓋帷市者衆也此四物者在衆之用也此王國之市而說國君以下過市者諸侯之於其國與王同以其足以互明之○幕音莫帟音亦觀古亂反下同或音官爲說如字
凡會同師役市司帥賈師而從治其市政掌其賣儥之事,市司司市也儥買也會同師役必有市者大衆所在來物以備之
質人掌成市之貨賄人民牛馬兵器珍異,成平也會者平物賈而來主成其平也人民奴婢也珍異四時食物
凡賣儥者質劑焉大市以質小市以劑,鄭司農云質劑月平賈也質大賈劑小賈玄謂質劑者爲之劵藏之也大市人民馬牛之屬用長劵小市兵器珍異之物用短劵
掌稽市之書契同其度量壹其淳制巡而攷之犯禁者舉而罰之,稽猶考也治也書契取子市物之劵也其劵之象書兩札刻其側杜子春云淳當爲純純謂幅廣制謂匹長也皆當中度量玄謂淳讀如淳尸盥之淳○淳音準廣光曠反長直亮反中丁仲反淳尸章純反
凡治質劑者國中一旬郊二旬野三旬都三月邦國朞期內聽期外不聽,謂齎劵契者來訟也以期內來則治之後期則不治所以絕民之好訟且息文書也郊逺郊也野甸稍也都小都大都○好呼報反
廛人掌斂市絘布緫布質布罰布廛布而入于泉府,布泉也鄭司農云絘布列肆之稅布杜子春云緫當爲儳謂無肆立持者之稅也玄謂緫讀如租㥎之􁆀布謂守斗斛銓衡者之稅也質布者質人所罰犯質劑者之泉也罰布者犯布令者之泉也廛布者貨賄諸物邸舍之稅〇絘音次緫音䜛又音揔􁆀音揔
凡屠者斂其皮角筋骨入于玉府,以當稅給作器物也其無皮角及筋骨不中用亦稅之
凡珍異之有滯者斂而入于膳府,故書滯或作廛鄭司農云謂滯貨不售者官爲居之貨物沈滯於廛中不決民待其直以給喪疾而不可售賈賤者也廛謂市中之地未有肆而可居以畜藏貨物者也孟子曰市廛而不征法而不廛則天下之商皆說而願藏於其市矣謂貨物貯藏於市中而不租稅也故曰廛而不征其有貨物久滯於廛而不售者官以法爲居取之故曰法而不廛玄謂滯讀如沈滯之滯珍異四時食物也不售而在廛久則將瘦臞腐敗爲買之入膳夫之府所以紓民事而官不失實○爲于僞反畜勑六反貯知呂反藏如字
胥師各掌其次之政令而平其貨賄憲刑禁焉,憲表縣之〇縣音玄
察其詐僞飾行儥慝者而誅罰之,鄭司農云儥賣也慝惡也謂行且賣姦僞惡物者玄謂飾行儥慝謂使人行賣惡物於市巧飾之令欺誑買者○飾行下孟反慝他得反
聽其小治小訟而斷之賈師各掌其次之貨賄之治辨其物而均平之展其成而奠其賈然後令市,辨别也○賈音古下同奠音定
凡天患禁貴儥者使有恒賈,恒常也謂若貯米穀棺木而睹久雨疫病者貴賣之因天災害阨民使之重困
四時之珍異亦如之,薦宗廟之物
凡國之賣儥各帥其屬而嗣掌其月,儥買也故書賣爲買鄭司農云謂官有所斥賣賈師帥其屬而更相代直月爲官賣之均勞逸〇更音庚爲官于僞反
凡師役會同亦如之司虣掌憲市之禁令禁其鬭嚻者與其虣亂者出入相陵犯者以屬遊飲食于市者,嚻讙也鄭司農云以屬遊飲食羣飲食者○嚻五羔反又許驕反
若不可禁則搏而戮之,○搏音博下同
司稽掌巡市而察其犯禁者與其不物者而搏之,不物衣服視占不與衆同及所操物不如品式
掌執市之盜賊以徇且刑之胥各掌其所治之政執鞭度而巡其前掌其坐作出入之禁令襲其不正者,作起也坐起禁令當市而不得空守之屬故書襲爲習杜子春云當爲襲謂掩捕其不正者
凡有罪者撻戮而罰之,罰之使岀布
肆長各掌其肆之政令陳其貨賄名相近者相逺也實相近者相爾也而平正之,爾亦近也倶是物也使惡者逺善善自相近鄭司農云謂若珠玉之屬俱名爲珠倶名爲玉而賈或百萬或數萬恐農夫愚民見欺故别異令相逺使賈人不得雜亂以欺人○逺于萬反數色主反别彼列反賈音古
斂其緫布掌其戒禁,杜子春云緫當爲儳
泉府掌以市之征布斂市之不售貨之滯於民用者以其賈買之物楬而書之以待不時而買者買者各從其抵都鄙從其主國人郊人從其有司然後予之,故書滯爲癉杜子春云癉當爲滯鄭司農云物楬而書之物物爲揃書書其賈楬著其物也不時買者謂急求者也抵故賈也主者别治大夫也然後予之爲封符信然後予之玄謂抵實柢字柢本也本謂所屬吏主有司是也〇楬音竭抵音帝又都禮反癉音旦又丁佐反揃音牋又倉廉反著直略反
凡賖者祭祀無過旬日喪紀無過三月,鄭司農云賖貰也以祭祀喪紀故從官貰買物
凡民之貸者與其有司辨而授之以國服爲之息,有司其所屬吏也與之别其貸民之物定其賈以與之鄭司農云貸者謂從官借本賈也故有息使民弗利以其所賈之國所出爲息也假令其國出絲絮則以絲絮償其國出絺葛則以絺葛償玄謂以國服爲之息以其於國服事之稅爲息也於國事受園廛之田而貸萬泉者則朞出息五百王莽時民貸以治産業者但計贏所得受息無過歲什一○貸音特注除貸民外皆同本賈音嫁所賈音古償時亮反
凡國之財用取具焉歲終則會其岀入而納其餘,會計也納入也入餘於職幣○會古外反後放此
司門掌授管鍵以啓閉國門,鄭司農云鍵讀爲蹇管謂籥也鍵謂牡〇鍵其展反又音蹇
幾出入不物者正其貨賄凡財物犯禁者舉之,不物衣服視占不與衆同及所操物不如品式者正讀爲征征稅也犯禁謂商所不資者舉之沒入官○正音征
以其財養死政之老與其孤,財所謂門關之委積也死政之老死國事者之父母也孤其子
祭祀之牛牲繫焉監門養之,監門門徒〇繫音計監古銜反
凡歲時之門受其餘,鄭司農云受祭門之餘
凡四方之賔客造焉則以吿,造猶至也告告於王而止客以俟逆〇造七到反
司關掌國貨之節以聮門市,貨節謂商本所發司市之璽節也自外來者則案其節而書其貨之多少通之國門國門通之司市自內出者司市爲之璽節通之國門國門通之關門參相聮以檢猾商
司貨賄之出入者掌其治禁與其征廛,征廛者貨賄之稅與所止邸舍也關下亦有邸客舍其出布如市之廛
凡貨不出於關者舉其貨罰其人,不出於關謂從私道出辟稅者則没其財而撻其人〇辟音避
凡所達貨賄者則以節傳出之,商或取貨於民間無璽節者至關關爲之璽節及傳出之其有璽節亦爲之傳傳如今移過所文書○傳張戀反
國凶札則無關門之征猶幾,鄭司農云凶謂凶年飢荒也札謂疾疫死亡也越人謂死爲札春秋傳曰札瘥夭昏無關門之征者出入關門無租稅猶幾謂無租稅猶苛察不得令姦人出入孟子曰關幾而不征則天下之行旅皆說而願出於其塗〇札側八反瘥才何反苛呼多反又音何
凡四方之賔客敂關則爲之吿,謂朝聘者也敂關猶謁關人也鄭司農說以國語曰周之秩官有之曰敵國賔至關尹以吿行理以節逆之○敂音叩爲于僞反
有外內之送令則以節傳出內之,有送令謂奉貢獻及文書以常事往來環人之職所送迎通賔客來至關則爲之節與傳以通之
掌節掌守邦節而辨其用以輔王命,邦節者珍圭牙璋穀圭琬圭琰圭也王有命則别其節之用以授使者輔王命者執以行爲信〇别彼列反下同使所吏反下同
守邦國者用玉節守都鄙者用角節,謂諸侯於其國中公卿六夫王子弟於其采邑有命者亦自有節以輔之玉節之制如王爲之以命數爲小大角用犀角其制未聞
凡邦國之使節山國用虎節土國用人節澤國用龍節皆金也以英蕩輔之,使節使卿大夫聘於天子諸侯行道所執之信也土平地也山多虎平地多人澤多龍以金爲節鑄象焉必自以其國所多者於以相别爲信明也今漢有銅虎符杜子春云蕩當爲帑謂以函器盛此節或曰英蕩畫函○蕩如字又吐黨反盛音成
門關用符節貨賄用璽節道路用旌節皆有期以反節,門關司門司關也貨賄者主通貨賄之官謂司市也道路者主治五涂之官謂郷遂大夫也凡民逺出至於邦國邦國之民若來入由門者司門爲之節由關者司關爲之節其商則司市爲之節其以徵令及家徙則郷遂大夫爲之節唯時事而行不岀關不用節也變司市言貨賄者璽節主以通貨賄貨賄非必由市或資於民家焉變郷遂言道路者容公邑及小都大都之吏皆主治五涂亦有民也符節者如今宮中諸官詔符也璽節者今之印章也旌節今使者所擁節是也將送者執此節以送行者皆以道里日時課如今郵行有程矣以防容姦擅有所通也凡節有法式藏於掌節○郵音尤
凡通達於天下者必有節以傳輔之,必有節言逺行無有不得節而岀者也輔之以傳者節爲信耳傳說所齎操及所適
無節者有幾則不達,圜土內之
遂人掌邦之野,郊外曰野此野謂甸稍縣都
以土地之圖經田野造縣鄙形體之灋五家爲鄰五鄰爲里四里爲酇五酇爲鄙五鄙爲縣五縣爲遂皆有地域溝樹之使各掌其政令刑禁以歲時稽其人民而授之田野簡其兵器敎之稼穡,經形體皆謂制分界也鄰里酇鄙縣遂猶郊內比閭旅黨州郷也鄭司農云田野之居其比伍之名與國中異制故五家爲鄰玄謂異其名者示相變耳遂之軍法追胥起徒役如六郷○酇作管反後同分扶問反又如字下分制同比毗志反下同追如字
凡治野以下劑致甿以田里安甿以樂昏擾甿以土宜敎甿稼穡以興耡利甿以時器勸甿以彊予任甿以土均平政,變民言甿異外內也甿猶懵懵無知貌也致猶會也民雖受上田中田下田及會之以下劑爲率謂可任者家二人樂昏勸其昏姻如媒氏會男女也擾順也時器鑄作耒耜錢鎛之屬彊予謂民有餘力復予之田若餘夫然政讀爲征土均掌均平其稅鄭大夫讀耡爲藉杜子春讀耡爲助謂起民人令相佐助○甿音萌耡助鉏二音彊音强政音征懵莫崩反會古外反率音律又音類錢音翦又音踐鎛音博復扶又反
辨其野之土上地中地下地以頒田里上地夫一廛田百畮萊五十畮餘夫亦如之中地夫一廛田百畮萊百畮餘夫亦如之下地夫一廛田百畮萊二百畮餘夫亦如之,萊謂休不耕者鄭司農云戶計一夫一婦而賦之田其一戸有數口者餘夫亦受此田也廛居也揚子雲有田一廛謂百畮之居也玄謂廛城邑之居孟子所云五畮之宅樹之以桑麻者也六遂之民竒受一廛雖上地猶有萊皆所以饒逺也王莽時城郭中宅不樹者爲不毛出三夫之布○畮音畝萊音來數色主反竒居宜反
凡治野夫閒有遂遂上有徑十夫有溝溝上有畛百夫有洫洫上有涂千夫有澮澮上有道萬夫有川川上有路以達于畿,一夫二鄰之田百夫一酇之田千夫二鄙之田萬夫四縣之田遂溝洫澮皆所以通水於川也遂廣深各二尺溝倍之洫倍溝澮廣二尋深二仞徑畛涂道路皆所以通車徒於國都也徑容牛馬畛容大車涂容乘車一軌道容二軌路容三軌都之野涂與環涂同可也萬夫者方三十三里少半里九而方一同以南畮圖之則遂從溝橫洫從澮橫九澮而川周其外焉去山陵林麓川澤溝瀆城郭宮室涂巷三分之制其餘如此以至于畿則中雖有都鄙遂人盡主其地○畛之忍反或音眞洫況域反澮古外反乘繩證反從子容反下同去起呂反盡津忍反
以歲時登其夫家之衆寡及其六畜車輦辨其老幼癈疾與其施舍者以頒職作事以令貢賦以令師田以起政役,登成也猶定也夫家猶言男女也施讀爲弛職謂民九職也分其農牧衡虞之職使民爲其事也載師職云以物地事授地職互言矣貢九貢也賦九賦也政役岀士徒役○施式氏反下施舍同政音征
若起野役則令各帥其所治之民而至以遂之大旗致之其不用命者誅之,役謂師田若有功作也遂之大旗熊虎
凡國祭祀共野牲令野職,共野牲入於抆人以待事也野職薪炭之屬
凡賔客令脩野道而委積,委積於廬宿市
大喪帥六遂之役而致之掌其政令及葬帥而屬六綍及窆陳役,致役致於司徒給墓上事及竁也綍舉棺索也葬舉棺者謂載與說時也用綍旁六執之者天子其干人與陳役者主陳列之耳匠師帥監之郷師以斧涖焉大喪之正棺殯啓朝及引六郷役之載及窆六遂役之亦即逺相終始也鄭司農云窆謂下棺時遂人主陳役也禮記謂之封春秋謂之塴皆葬下棺也聲相似〇屬音燭綍音弗竁昌絹反穿也本作窆與說始銳反人與音餘朝直遥反封彼驗反或如字塴補鄧反
凡事致野役而師田作野民帥而至掌其政治禁令,○治直吏反下治訟皆同
遂師各掌其遂之政令戒禁以時登其夫家之衆寡六畜車輦辨其施舍與其可任者經牧其田野辨其可食者周知其數而任之以徵財征作役事則聽其治訟,施讀亦弛也經牧制田界與井也可食謂今年所當耕者也財征賦稅之事
巡其稼穡而移用其民以救其時事,移用其民使轉相助救時急事也四時耕耨斂艾芟地之宜晚早不同而有天期地澤風雨之急○艾音刈
凡國祭祀審其誓戒共其野牲,審亦聽也
入野職野賦于玉府,民所入貨賄以當九職九賦中玉府之用者
賔客則巡其道脩庀其委積,巡其道脩行治道路也故書庀爲比鄭司農云比讀爲庀庀具也○庀匹爾反下同
大喪使帥其屬以幄帟先道野役及窆抱磨共丘籠及蜃車之役,使以幄帟先者大宰也其餘司徒也幄帟先所以爲葬窆之閒先張神坐也道野役帥以至墓也丘籠之役竁復土也其器曰籠蜃車柩路也柩路載柳四輪迫地而行有似於蜃因取名焉行至壙乃說更復載以龍輴蜃禮記或作槫或作輇役謂執綍者鄭司農云抱磨磨下車也玄謂磨者適歷執綍者名也遂人主陳之而遂師以名行校之○磨音歷籠力董反蜃市軫反爲于僞反復土音服或音福說始銳反或吐活反輴勑倫反槫市專反輇市專反適音的
軍旅田獵平野民掌其禁令比敘其事而賞罰,平謂正其行列部伍也鄭司農云比讀爲庀○比匹爾反行戶剛反
遂大夫各掌其遂之政令以歲時稽其夫家之衆寡六畜田野辨其可任者與其可施舍者以敎稼穡以稽功事掌其政令戒禁聽其治訟,施讀亦爲弛功事九職之事民所以爲功業
令爲邑者歲終則會政致事,不言其遂之吏而言爲邑者容公邑及卿大夫王子弟之采邑政令戒禁遂大夫亦施焉
正歲簡稼器脩稼政,簡猶閱也稼器耒耜鎡其之屬稼政孟春之月令所云皆脩封疆審端經術善相丘陵阪險原隰土地所宜五穀所殖以敎道民必躬親之○術音遂相息亮反道音導
三歲大比則帥其吏而興甿明其有功者屬其地治者,興甿舉民賢者能者如六郷之爲也興猶舉也屬猶聚也又因舉吏治有功者而聚勑其餘以職事○比毗志反下同屬音燭
凡爲邑者以四達戒其功事而誅賞廢興之,四達者治民之事大通者有四夫家衆寡也六畜車輦也稼穡耕耨也旗鼓兵革也
縣正各掌其縣之政令徵比以頒田里以分職事掌其治訟趨其稼事而賞罰之,徵徵召也比案比○趨如字又倉苟反又音促
若將用野民師田行役移執事則帥而至治其政令,移執事移用其民鄭司農云謂轉相佐助
旣役則稽功會事而誅賞鄙師各掌其鄙之政令祭祀,祭祀祭禜也○禜音詠
凡作民則掌其戒令,作民謂起役也
以時數其衆庶而察其媺惡而誅賞,時四時也○數色主反媺音美
歲終則會其鄙之政而致事酇長各掌其酇之政令以時校登其夫家比其衆寡以治其喪紀祭祀之事,校猶數也
若作其民而用之則以旗鼓兵革帥而至若歲時簡器與有司數之,簡器簡稼器也兵器亦存焉有司遂大夫
凡歲時之戒令皆聽之趨其耕耨稽其女功,聽之受而行之也女功絲枲之事
里宰掌比其邑之衆寡與其六畜兵器治其政令,邑猶里也
以歲時合耦于耡以治稼穡趨其耕耨行其秩敘以待有司之政令而徵斂其財賦,考工記曰耜廣五寸二耜爲耦此言兩人相助耦而耕也鄭司農云耡讀爲藉杜子春云耡讀爲助謂相佐助也玄謂耡者里宰治處也若今街彈之室於此合耦使相佐助因放而爲名季冬之月令命農師計耦耕事脩耒耜具田器是其歲時與合人耦則牛耦亦可知也秩敘受耦相佐助之次第○街音佳彈如字一音丹
鄰長掌相糾相受,相糾相舉察
凡邑中之政相贊,長短使相補助
徙于他邑則從而授之,從猶隨也授猶付也
旅師掌聚野之耡粟屋粟閒粟,野謂逺郊之外也耡粟民相助作一井之中所出九夫之稅粟也屋粟民有田不耕所罰三夫之稅粟閒粟閒民無職事者所出一夫之征粟○閒音閑
而用之以質劑致民平頒其興積施其惠散其利而均其政令,而讀爲若聲之誤也若用之謂恤民之艱阨委積於野如遺人於郷里也以質劑致民案入稅者名會而貸之興積所興之積謂三者之粟也平頒之不得偏頗有多少縣官徵聚物曰興今云軍興是也是粟縣師徵之旅師斂之而用之以賙衣食曰惠以作事業曰利均其政令者皆以國服爲之息○而音若積子賜反
凡用粟春頒而秋斂之,困時施之饒時收之
凡新甿之治皆聽之使無征役以地之媺惡爲之等,新甿新徙來者也治謂有所求乞也使無征役復之也王制曰自諸侯來徙於家期不從政以地美惡爲之等七人以上授以上地六口授以中地五口以下授以下地與舊民同旅師掌斂地稅而又施惠散利是以屬用新民焉○復音福期音基上時掌反
稍人掌令丘乘之政令,丘乘四丘爲甸甸讀與惟禹敶之之敶同其訓曰乘由是改云是掌令都鄙脩治井邑丘甸縣都之溝涂云丘甸者舉中言之溝涂之人名井別邑異則民之家數存焉〇乘繩證反注丘乘曰乘丘甸并爲甸甸讀禹敶之敶皆同音
若有會同師田行役之事則以縣師之灋作其同徒輂輦帥而以至治其政令以聽於司馬,有軍旅會同田役之戒縣師受法於司馬邦國都鄙稍甸郊里唯司馬所調以其法作其衆庶及馬牛車輦會其車人之卒伍使皆備旗鼓兵器以帥而至是以書令之耳其所調若在家邑小都大都則稍人用縣師所受司馬之法作之帥之以致於司馬也同徒司馬所調之同凡用役者不必一時皆徧以人數調之使勞逸遞焉○輂居録反調徒弔反下同遞徒禮反又音弟
大喪帥蜃車與其役以至掌其政令以聽於司徒,蜃車及役遂人共之稍人者野監是以帥而致之旣夕禮曰旣正柩賔出遂匠納車于階閒則天子以至于士柩路皆從遂來
委人掌斂野之賦斂薪芻凡䟽材木材凡畜聚之物,野謂逺郊以外也所斂野之賦謂野之園圃山澤之賦也凡䟽材草木有實者也凡畜聚之物瓜瓠葵芋禦冬之具也野之農賦旅師斂之工商嬪婦遂師以入玉府其牧則遂師又以共野牲○賦歛力豔反畜音蓄芋于附反
以稍聚待賔客以甸聚待羇旅,聚凢畜聚之物也故書羇作竒杜子春云當爲羇〇聚俗𥙿反下同
凡其余聚以待頒賜,余當爲餘聲之誤也餘謂縣都畜聚之物
以式灋共祭祀之薪蒸木材賔客共其芻薪喪紀共其薪蒸木材軍旅共其委積薪芻凡䟽材共野委兵器與其野囿財用,式法故事之多少也薪蒸給炊及燎麤者曰薪細者曰蒸木材給張事委積薪芻者委積之薪芻也軍旅又有䟽材以助禾粟野委謂廬宿止之薪芻也其兵器謂守衞陳兵之器也野囿之財用者苑囿藩蘿之材○蘿音羅
凡軍旅之賔客館焉,館舍也必舍此者就牛馬之用
土均掌平土地之政以均地守以均地事以均地貢,政讀爲征所平之稅邦國都鄙也地守虞衡之屬地事農圃之職地貢諸侯之九貢○政音征
以和邦國都鄙之政令刑禁與其施舍禮俗喪紀祭祀皆以地媺惡爲輕重之灋而行之掌其禁令,施讀爲弛也禮俗邦國都鄙民之所行先王舊禮也君子行禮不求變俗隨其土地厚薄爲之制豐省之節耳禮器曰禮也者合於天時設於地財順於鬼神合於人心理萬物○爲于僞反
草人掌土化之灋以物地相其宜而爲之種,土化之法化之使美若汜勝之術也以物地占其形色爲之種黃白宜以種禾之屬○相息亮反種章勇反注除種禾以外竝同氾音泛
凡糞種騂剛用牛赤緹用羊墳壤用麋渴澤用鹿鹹潟用貆勃壤用狐埴壚用豕彊㯺用蕡輕爂用犬,凡所以糞種者皆謂煑取汁也赤緹縓色也渴澤故水處也潟鹵也貆貒也勃壤粉解者埴壚黏䟽者彊㯺强堅者輕爂輕脃者故書騂爲挈墳作蚠杜子春挈讀爲騂謂地色赤而土剛强也鄭司農云用牛以牛骨汁漬其種也謂之糞種墳壤多蚠䑕也壤白色蕡麻也玄謂墳壤潤解○糞粉運反緹音低又他奚反或吐弟反墳符粉反麋音眉渴其列反潟音昔貆呼丸反又喜元反埴時力反壚音盧彊其兩反㯺呼覽反蕡扶云反爂孚照反又婦堯反縓七絹反鹵音魯貒他官反解胡買反蚠符粉反
稻人掌稼下地,以水澤之地種穀也謂之稼者有似嫁女相生
以瀦畜水以防止水以溝蕩水以遂均水以列舍水以澮寫水以涉揚其芟作田,鄭司農云豬防以春秋傳曰町原防規偃豬以列舍水列者非一道以去水也以涉揚其芟以其水寫故得行其田中舉其芟鉤也杜子春讀蕩爲和蕩謂以溝行水也玄謂偃豬者畜流水之陂也防豬旁隄也遂田首受水小溝也列田之畦㽟也澮田尾去水大溝作猶治也開遂舍水於列中因涉之揚去前年所芟之草而治田種稻○畜勑六反蕩如字又吐黨反列禄計反澮古外反寫如字又殤故反芟所銜反町徒頂反去起呂反畦音圭又下圭反㽟音劣
凡稼澤夏以水殄草而芟荑之,殄病也絕也鄭司農說芟夷以春秋傳曰芟夷蕰崇之今時謂禾下麥爲夷下麥言芟刈其禾於下種麥也玄謂將以澤地爲稼者必於夏六月之時大雨時行以水病絕草之後生者至秋水涸芟之明年乃稼○荑音夷蕰紆粉反
澤草所生種之芒種,鄭司農云澤草之所生其地可種芒種芒種稻麥也○芒種章勇反
旱暵共其雩斂,稻人共雩斂稻急水者也鄭司農云雩事所發斂○暵呼但反斂力驗反
喪紀共其葦事,葦以闉壙禦濕之物○闉音因
土訓掌道地圖以詔地事,道說也說地圗九州形勢山川所宜吿王以施其事也若云荆揚地宜稻幽并地宜麻
道地慝以辨地物而原其生以詔地求,地慝若障蠱然也辨其物者别其所有所無原其生生有時也以此二者吿王之求也地所無及物未生則不求也鄭司農云地慝地所生惡物害人者若虺蝮之屬○慝他得反
王巡守則夾王車,巡狩行視所守也天子以四海爲守
誦訓掌道方志以詔觀事,說四方所識久逺之事以吿王觀博古所識若魯有大庭氏之庫殽之二陵
掌道方慝以詔辟忌以知地俗,方慝四方言語所惡也不辟其忌則其方以爲苟於言語也知地俗博事也鄭司農云以詔辟忌不違其俗也曲禮曰君子行禮不求變俗○辟音避惡烏路反
王巡守則夾王車山虞掌山林之政令物爲之厲而爲之守禁,物爲之厲每物有蕃界也爲之守禁爲守者設禁令也守者謂其地之民占伐林木者也鄭司農云厲遮列守之○爲守于僞反下同
仲冬斬陽木仲夏斬隂木,鄭司農云陽木春夏生者隂木秋冬生者若松栢之屬玄謂陽木生山南者隂木生山北者冬斬陽夏斬隂堅濡調○濡如兖反又音柔
凡服耜斬季材以時入之,季猶稺也服與耜宜用稺材尙柔刃也服牝服車之材○刃以愼反
令萬民時斬材有期日,時斬材斬材之時也有期日入出有日數爲久盡物
凡邦工入山林而掄材不禁,掄猶擇也不禁者山林國之有不拘日也
春秋之斬木不入禁,非冬夏之時不得入所禁之中斬木也斬四野之木可
凡竊木者有刑罰,竊盜也
若祭山林則爲主而脩除且蹕,爲主主辨護之也脩除治道路場壇
若大田獵則萊山田之野及弊田植虞旗于中致禽而珥焉,萊除其草萊也弊田田者止也植猶樹也田止樹旗令獲者皆致其禽而校其耳以知獲數也山虞有旗以其主山得畫熊虎其仞數則短也鄭司農云珥者取禽左耳以效功也大司馬職曰獲者取左耳〇植時力反又音值珥如志反
林衡掌巡林麓之禁令而平其守,平其守者平其地之民守林麓之部分○麓音鹿分扶問反
以時計林麓而賞罰之,計林麓者計其守之功也林麓蕃茂民不盜竊則有賞不則罰之○蕃扶袁反
若斬木材則受灋于山虞而掌其政令,法萬民入出時日之期
川衡掌巡川澤之禁令而平其守以時舍其守犯禁者執而誅罰之,舍其守者時案視守者於其舍申戒之
祭祀賔客共川奠,川奠籩豆之實魚鱐蜃蛤之屬○奠音電鱐所留反
澤虞掌國澤之政令爲之厲禁使其地之人守其財物以時入之于玉府頒其餘于萬民,其地之人占取澤物者因以部分使守之以時入之于玉府謂皮角珠貝也入之以當邦賦然後得取其餘以自爲也入岀亦有時日之期○當丁浪反後同爲于僞反
凡祭祀賔客共澤物之奠,澤物之奠亦籩豆之實芹茆蔆芡之屬○芹音勤茆音卯
喪紀共其葦蒲之事,葦以闉壙蒲以爲席
若大田獵則萊澤野及弊田植虞旌以屬禽,屬禽猶致禽而珥焉澤虞有旌以其主澤澤鳥所集故得注析羽
迹人掌邦田之地政爲之厲禁而守之,田之地若今苑也
凡田獵者受令焉,令謂時與處也
禁麛卵者與其毒矢射者,爲其夭物且害心多也麛麋鹿子○麛音迷
卝人掌金玉錫石之地而爲之厲禁以守之,錫鈏也○卝革猛反鈏以忍反又常忍反
若以時取之則物其地圖而授之,物地占其形色知鹹淡也授之敎取者之處○淡直覽反
巡其禁令,行其禁明其令
角人掌以時徵齒角凡骨物於山澤之農以當邦賦之政令,山澤出齒角骨物大者犀象其小者麋鹿
以度量受之以共財用,骨入漆浣者受之以量其餘以度度所中○浣戶翫反度度上如字下待洛反
羽人掌以時徵羽翮之政于山澤之農以當邦賦之政令,翮羽本○翮戶革反
凡受羽十羽爲審百羽爲摶十摶爲縳,審摶縳羽數束名也爾雅曰一羽謂之箴十羽謂之縳百羽謂之緷其名音相近一羽則有名蓋失之矣○摶除轉反又徒端反縳古本反又除轉反箴之林反繟古夲反又音渾
掌葛掌以時徵絺綌之材于山農凡葛征徵草貢之材于澤農以當邦賦之政令,草貢岀澤䔛紵之屬可緝績者○䔛苦迥反緝七入反
以權度受之,以知輕重長短也故書受或爲授杜子春云當爲受
掌染草掌以春秋斂染草之物,染草茅蒐橐蘆豕首紫茢之屬○茅如字又音妺蒐所留反茅蒐蒨也橐音託茢音列
以權量受之以待時而頒之,權量以知輕重多少時染夏之時○染如琰反
掌炭掌灰物炭物之徵令以時入之,灰炭皆山澤之農所出也灰給澣練炭之所共多
以權量受之以共邦之用凡炭灰之事掌荼掌以時聚荼以共喪事,共喪事者以著物也旣夕禮曰茵著用荼
徵野䟽材之物以待邦事凡畜聚之物,荼茅莠䟽材之類也因使掌焉徵者徵於山澤入於委人○畜勑六反莠音秀又音酉
掌蜃掌斂互物蜃物以共闉壙之蜃,互物蚌蛤之屬闉猶塞也將井椁先塞下以蜃禦濕也鄭司農說以春秋傳曰始用蜃炭言僭天子也○互戸故反蚌蒲項反
祭祀共蜃器之蜃,飾祭器之屬也鬯人職曰凡四方山川用蜃器春秋定十四年秋天王使石尙來歸脤脤之器以蜃飾因名焉鄭司農云蜃可以白器令色白○器如字劉薄霸反
共白盛之蜃,盛猶成也謂飾牆使白之蜃也今東萊用蛤謂之义灰云
囿人掌囿遊之獸禁,囿遊囿之離宮小苑觀處也養獸以宴樂視之禁者其蕃衞也鄭司農云囿游之獸游牧之獸○觀古亂反
牧百獸,備養衆物也今掖庭有鳥獸自熊虎孔雀至於狐狸鳧鶴備焉
祭祀喪紀賔客共其生獸死獸之物場人掌國之場圃而樹之果蓏珍異之物以時斂而藏之,果棗李之屬蓏瓜瓠之屬珍異蒲桃枇杷之屬
凡祭祀賔客共其果蓏享亦如之,享納牲○享許丈反劉凡享皆音向後放此
廩人掌九穀之數以待國之匪頒賙賜稍食,匪讀爲分分頒謂委人之職諸委積也賙賜謂王所賜予給好用之式也稍食禄廩○匪音分亦如字頒音班食音嗣好呼報反
以歲之上下數邦用以知足否以詔穀用以治年之凶豐,數猶計也○上時掌反數色主反
凡萬民之食食者人四鬴上也人三鬴中也人二鬴下也,此皆謂一月食米也六斗四升曰鬴
若食不能人二鬴則令邦移民就穀詔王殺邦用,就穀就都鄙之有者殺猶減也○殺所界反
凡邦有會同師役之事則治其糧與其食,行道曰糧謂糒也止居曰食謂米也○糒音備
大祭祀則共其接盛,接讀爲壹扱再祭之扱扱以受舂人舂之大祭祀之穀藉田之收藏於神倉者也不以給小用〇接初洽反又初輒反
舍人掌平宫中之政分其財守以灋掌其出入,政謂用穀之政也分其財守者計其用穀之數分送宮正內宰使守而頒之也而行出於廩人其有空缺則計之還入
凡祭祀共簠簋實之陳之,方曰簠圎曰簋盛黍稷稻梁器○簠音甫或音蒲又方于反
賔客亦如之共其禮車米筥米芻禾,禮致饔餼之禮○筥姜呂反又音呂
喪紀共飯米熬穀,飯所以實口不忍虚也君用粱大夫用稷士用稻皆四升實者唯盈熬穀者錯于棺旁所以惑蚍蜉也喪大記曰熬君四種八筐大夫三種六筐士二種四筐加魚腊焉○飯扶晩反熬五羔反錯七故反蚍鼻夷反蜉音孚種章勇反
以歲時縣穜稑之種以共王后之春獻種,縣之者欲其風氣燥達也鄭司農云春王當耕于藉則后獻其種也后獻其種見內宰職○縣音玄下同穜直龍反稑音六見賢遍反
掌米粟之出入辨其物,九穀六米别爲書
歲終則會計其政,政用穀之多少
倉人掌粟入之藏,九穀盡藏焉以粟爲主
辨九穀之物以待邦用若穀不足則止餘灋用有餘則藏之以待凶而頒之,止猶殺也殺餘法用謂道路之委積所以豐優賔客之屬
凡國之大事共道路之穀積食飲之具,大事謂喪戎
司禄,闕
司稼掌巡邦野之稼而辨穜稑之種周知其名與其所宜地以爲灋而縣于邑閭,周猶徧也徧知種所宜之地縣以示民後年種穀用爲法也○種章勇反
巡野觀稼以年之上下出斂灋,斂法者豐年從正凶荒則損若今十傷二三實除減半○斂力驗反
掌均萬民之食而賙其急而平其興,均謂度其多少賙廩其艱阨興所徵賦○度待洛反
舂人掌共米物,米物言非一米
祭祀共其齍盛之米,齍盛謂黍稷稻粱之屬可盛以爲簠簋實○齍音資
賔客共其牢禮之米,謂可以實筐筥
凡饗食共其食米,饗有食米則饗禮兼燕與食○饗食音嗣
掌凡米事􁆊人掌凡祭祀共盛,炊而共之○􁆊昌志反
共王及后之六食,六食六穀之飯
凡賔客共其簠簋之實,謂致飱饔○飱音孫
饗食亦如之犒人掌共外內朝穴食者之食,外朝司宼斷獄弊訟之朝也今司徒府中有百官朝會之殿云天子與丞相舊决大事焉是外朝之存者與內朝路門外之朝也穴食者謂留治文書若今尙書之屬諸直上者○犒苦報反穴音氄之食音嗣斷丁亂反弊必世反
若饗耆老孤子士庶子共其食,士庶子卿大夫士之子弟宿衞王宮者
掌豢祭祀之犬,養犬豕曰豢不於􁆊人言者共至尊雖其潘灡戔餘不可褻也○豢音患又芳袁反灡魯旦反戔音殘
