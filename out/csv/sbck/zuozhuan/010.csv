source,commentary
春秋經傳集解宣上第十,釋文宣公名倭一名接又作委文公子母敬嬴謚法善問周達曰宣
杜氏盡十一年經元年春王正月公即位,無傳
○公子遂如齊逆女,不譏喪要者不待貶責而自明也卿爲君逆例在文四年娶七喻切爲于僞切
○三月遂以夫人婦姜至自齊,稱婦有姑之辭不書氏史闕文
○夏季孫行父如齊〇晉放其大夫胥甲父于衛,放者受罪黜免宥之以逺宥音又
○公會齊侯于平州,平州齊地在泰山牟縣西牟亡侯切
○公子遂如齊○六月齊人取濟西田,魯以賂齊齊人不用師徒故曰取
○秋邾子來朝,無傳
○楚子鄭人侵陳遂侵宋晉趙盾帥師救陳,傳言救陳宋經無宋字蓋闕盾徒本切
○宋公陳侯衛侯曹伯會晉師于棐林伐鄭,晉師救陳宋四國君往㑹之共伐鄭也不言㑹趙盾取於兵會非好㑹也棐林鄭地熒陽宛陵縣東南有林郷棐芳尾切好呼報切
○冬晉趙穿帥師侵崇〇晉人宋人伐鄭,崇本亦作崈
傳元年春王正月公子遂如齊逆女尊君命也,諸侯之卿出入稱名氏所以尊君命也傳於此發者與還丈不同故釋之
三月遂以夫人婦姜至自齊尊夫人也,遂不言公子替其尊稱所以成小君之尊也公子當時之寵號非族也故傳不言舎族釋例論之備矣稱尺證切舍音捨
○夏季文子如齊納賂以請會,宣公篡立未列於㑹故以賂請之篡初患切
晉人討不用命者放胥甲父于衛,胥甲下軍佐文十二年戰河曲不肯薄秦於險
而立胥克,克甲之子
先辛奔齊,辛甲之屬大夫
○會于平州以定公位,篡立者諸侯旣與之㑹則不得復討臣子殺之與弑君同故公與齊會而位定復扶又切
東門襄仲如齊拜成,謝得會也
六月齊人取濟西之田爲立公故以賂齊也,齊西故曹地僖三十一年晉文以分魯爲于僞切
宋人之弑昭公也,在文十六年
晉荀林父以諸侯之師伐宋宋及晉平宋文公受盟于晉又㑹諸侯于扈將爲魯討齊皆取賂而還,文十五年十七年二扈之􁋼皆受賂
鄭穆公曰晉不足與也遂受盟于楚陳共公之卒楚人不禮焉,卒在文十三年共音恭
陳靈公受盟于晉秋楚子侵陳遂侵宋晉趙盾帥師救陳宋會于棐林以伐鄭也楚蔿賈救鄭遇于北林,與晉師相遇熒陽中牟縣西南有林亭在鄭北
囚晉解揚晉人乃還,解揚晉大夫解音蟹
晉欲求成於秦趙穿曰我侵崇秦急崇必救之,崇秦之與國秦急崇絶句本或作崇急秦必救之是後人改耳
吾以求成焉冬趙穿侵崇秦弗與成晉人伐鄭以報北林之役,報囚解揚
於是晉侯侈趙宣子爲政驟諫而不入故不競於楚,競強也爲明年鄭伐宋張本侈昌氏切又户氏切驟仕救切
經二年春王二月壬子宋華元帥師及鄭公子歸生帥師戰于大棘宋師敗績獲宋華元,得大夫生死皆曰獲例在昭二十三年大棘在陳留襄邑縣南
〇秦師伐晉〇夏晉人宋人衛人陳人侵鄭,鄭爲楚伐宋獲其大夫晉趙盾興諸侯之師將爲宋報恥畏楚而還失霸者之義故貶稱人爲于僞切
〇秋九月乙丑晉趙盾弑其君夷臯,靈公不君而稱臣以弑者以示良史之法深責執政之巨例在四年臯古刀切
冬十月乙亥天王崩,無傳
傳二年春鄭公子歸生受命于楚伐宋,受楚命也受命于楚本或作命於楚
宋華元樂吕御之二月壬子戰于大棘宋師敗績囚華元獲樂吕,樂吕司空獲不書非元帥也獲生死通名經言獲華元故傳特護之曰囚以明其生獲故得見贖而還帥所類切贖食欲切
及甲車四百六十乗俘二百五十人馘百人狂狡輅鄭人鄭人入于井,狂狡宋大夫輅迎也乗䋲證切下同俘芳夫切馘古獲切馘百之或作馘百者人衍字狡古卯切輅五嫁切
倒㦸而出之獲狂狡君子曰失禮違命冝其爲禽也戎昭果毅以聽之之謂禮,聽謂常存於耳著於心想聞其政令倒丁老切冝其爲禽一本作冝其禽也毅魚旣切著直略切
殺敵爲果致果爲毅易之戮也,易反易
將戰華元殺羊食士其御羊斟不與及戰曰疇昔之羊子爲政,疇昔猶前日也食音嗣斟之金切與音預
今日之事我爲政與入鄭師故敗君子謂羊斟非人也以其私憾敗國殄民,憾恨也殄盡也憾本亦作感戸暗切注同敗必邁切又如字殄大典切
於是刑孰大焉詩所謂人之無良者,詩小雅義取不良之人相怨以亡
其羊斟之謂乎殘民以逞宋人以兵車百乗文馬百駟,畫馬爲文四百匹逞勑領切
以贖華元于鄭半入華元逃歸立于門外告而入,告宋城門而後入言不苟
見叔牂曰子之馬然也,叔牂羊斟也卑賤得先歸華元見而慰之牂子郎切
對曰非馬也其人也,叔牂知前言以顯故不敢讓罪
旣合而來奔,叔牂言畢遂奔魯合猶荅也
宋城華元爲植巡功,植將主也植直吏切注同將子匠切
城者謳曰睅其目皤其腹弃甲而復,睅出目皤大腹弃甲謂亡師謳烏侯切睅戸板切說文字林云大目也蘇林云寢視不安皃孟康曰猶分然也皤歩何切
于思于思弃甲復來,于思多鬢之貌思如字又西扌切賈逵云白頭貌復扶又切來力知切又如字以恊上韻鬢脩于切字又作鬚
使其驂乗謂之曰牛則有皮犀兕尚多弃甲則那,那猶何也驂士南切犀音西兕徐履切那乃多切
役人曰從其有皮丹漆若何華元曰去之夫其口衆我寡,傳言華元不吝其咎寛而容衆漆音七吝力忍切咎其九切
秦師伐晉以報崇也,伐崇在元年
遂圍焦,焦晉河外邑
夏晉趙盾救焦遂自隂地及諸侯之師侵鄭,隂地晉河南山北自上洛以東至陸渾渾戸昏切
以報大棘之役楚鬪椒救鄭曰能欲諸侯而惡其難乎遂次于鄭以待晉師趙盾曰彼宗競于楚殆將斃矣,競強也鬪椒若敖之族自子文以來丗爲今尹惡烏路切難乃旦切斃婢丗切
姑益其疾乃去之,欲示弱以驕之傳言趙盾所以稱人且爲四年楚滅若敖氏張本
晉靈公不君,失君道也以明於例應稱國以弑弒申志切
厚歛以彫牆,彫畫也斂力驗切彫本亦作雕牆在良切
從臺上彈人而觀其辟丸也宰夫胹熊蹯不熟殺之寘諸畚使婦人載以過朝,畚以草索爲之筥屬弹徒冊切胹音而煑也蹯扶元切寘之䜴切畚音本索素各切筥九吕切
趙盾士季見其手問其故而患之將諫士季曰諫而不入則莫之繼也會請先不入則子繼之三進及溜而後視之,士季隨會也三進三伏公不省而又前也公知欲諫故佯不視手一本作首溜力救切屋霤也
曰吾知所過矣将改之稽首而對曰人誰無過過而能改善莫大焉詩曰靡不有初鮮克有終,詩大雅也鮮息淺切少也下同
夫如是則能補過者鮮矣君能有終則社稷之固也豈唯羣臣頼之又曰衮職有闕惟仲山甫補之能補過也,詩大雅也衮君之上服闕過也言服衮者有過刖仲山甫能𥙷之衮古本切
君能補過衮不廢矣,常服衮也
猶不改宣子驟諌公患之使鉏麑賊之,鉏麑晉力士鉏仕俱切麑音迷一音五兮切
晨往寢門闢矣盛服將朝尚早坐而假寐,不解衣冠而睡闢婢亦切盛音成本或作成睡垂僞切
麑退歎而言曰不忘恭敬民之主也賊民之主不忠弃君之命不信有一於此不如死也觸槐而死,槐趙盾庭樹槐音懷又音囬
秋九月晉侯飲趙盾酒伏甲將攻之其右提彌明知之,后車右飲於鴆切提本又作祗上支切彌面支切
趨登曰臣侍君宴過三爵非禮也遂扶以下公嗾夫獒焉明搏而殺之,獒猛犬也扶舊本作扶房孚切服䖍注柞跣先典切云徒跣也今杜注本往往有跣者嗾素口切說文云使犬也服本作㖩夫音扶獒五羔切尚書傳云大犬也爾雅云狗四尺爲􁄶說文云犬知人心可使者搏音博
盾曰弃人用犬雖猛何爲,責公不養士而更以犬爲己用
鬪且出提彌明死之初宣子田於首山舎于翳桑,田獵也翳桑桑之多䕃翳者首山在河東蒲坂縣東南翳於計切䕃音隂又於鴆切
見靈輒餓問其病,靈輒晉人
曰不食三日矣食之舎其半問之曰宦三年矣,宦學也食之音嗣舍音捨
未知母之存否今近焉,去家近
請以遺之使盡之而爲之簞食與肉,簞笥也遺唯季切下注同簞音丹笥思嗣切
寘諸橐以與之旣而與爲公介,靈輒爲公甲士槖他洛切與音預介音界
倒㦸以禦公徒而免之問何故對曰繄桑之餓人也問其名居,問所居
不告而退,不朢報也
遂自亡也,輒亦去
乙丑趙穿攻靈公於桃園,穿趙盾之從父昆弟子乙丑九月二十七日攻如字本或作弑
宣子未出山而復,晉竟之山也盾出奔聞公弑而還竟音境下文注同弑音試
大史書曰趙盾弑其君以示於朝宣子曰不然對曰子爲正卿亡不越竟反不討賊非子而誰宣子曰烏呼我之懷矣自詒伊慼其我之謂矣,逸詩也言人多所懷戀則自遺憂大音泰
孔子曰董狐古之良史也書猶三望○葬匡王,無傳四月而葬速
〇楚子伐陸渾之戎〇夏楚人侵鄭○秋赤狄侵齊,無傳
〇宋師圍曹〇冬十月丙戍鄭伯蘭卒,再與丈同盟
〇葬鄭穆公,無傳
傳三年春不郊而望皆非禮也,言牛雖傷死當更改卜取其吉者郊不可廢也前年冬天王崩未葬而郊者不以王事廢天事禮記曾子問天子崩未殯五祀不行旣殯而祭自啓至于反哭五祀之祭不行巳葬而祭
望郊之屬也不郊亦無望可也,巳有例在僖三十一年復發傳者嫌牛死與卜不從異復扶又切
晉侯伐鄭及郔鄭及晉平士會入盟,郔鄭地爲夏楚侵鄭傳郔音延
楚子伐陸渾之戎遂至於雒觀兵于周疆,雒水出上洛冢領山至河南鞏縣入河疆居良切
定王使王孫滿勞楚子,王孫满周大夫勞力報切
楚子問鼎之大小輕重焉,示欲偪周取天下
對田在德不在鼎昔夏之方有德也,禹之丗夏戸雅切
逺方圖物,圖畫山川竒異之物而獻之
貢金九牧,使九州之牧貢金
鑄鼎象物,象所圖物著之於鼎鑄之樹切著張慮切舊直略切
百物而爲之備使民知神姦,圖鬼神百物之形使民逆備之
故民入川澤山林不逢不若,若順也
螭魅罔兩,螭山神獸形魅怪物罔兩水神螭勑知切魅亡備切本又作鬽罔亡丈切兩本又作蜽音同說文云罔兩山川之精物也
莫能逢之,逢遇也
用能協于上下以承天休,民無災害則上下和而受天祐休許蚪切下同祐音又
桀有昏德鼎遷于商載祀六百,載祀皆年載祀爾雅云商曰祀唐虞曰載周曰年夏曰歳
商紂暴虐鼎遷于周德之休明雖小重也,不可遷紂直九切
其姦囬昏亂雖大輕也,言可移
天祚明德有所厎止,厎致也祚才故切厎音旨
成王定鼎于郟鄏,郟鄏今河南也武王遷之成王定之郟古洽切鄏音辱
卜丗三十卜年七百天所命也周德雖衰天命未改鼎之輕重未可問也夏楚人侵鄭鄭即晉故也宋文公即位三年殺母弟須及昭公子武氏之謀也,武氏謀奉弟須及昭公子以作亂事在文十八年
使戴桓之族攻武氏於司馬子伯之館盡逐武穆之族武穆之族以曹師伐宋秋宋師圍曹報武氏之亂也冬鄭穆公卒𥘉鄭文公有賤妾曰燕姞,姞南燕姓姞其乙切又其吉切
夢天使與已蘭,蘭香草
曰余爲伯鯈余而祖也,伯鯈南燕祖鯈直留切
以是爲而子,以蘭爲女子名女音汝
以蘭有國香人服媚之如是,媚愛也欲令人愛之如蘭媚亡兾切令力呈切
旣而文公見之與之蘭而御之辭曰妾不才幸而有子將不信敢徵蘭乎,懼將不見信故欲計所賜蘭爲懷子月數
公曰諾生穆公名之曰蘭文公報鄭子之妃曰陳嬀,鄭子文公叔父子儀也漢律淫季父之妻曰報姫九危切
生子華子臧子臧得罪而出,出奔宋臧作郎切
誘子華而殺之南里,在僖十六年南里鄭地
使盗殺子臧於陳宋之間,在僖二十四年
又娶于江生公子士朝于楚楚人酖之及葉而死,葉楚地今南陽葉縣酖直䕃切葉式渉切
又娶于蘇生子瑕子俞彌俞彌早卒洩駕惡瑕文公亦惡之故不立也,洩駕鄭大夫俞音榆惡烏路切下同
公逐羣公子公子蘭奔晉從晉文公伐鄭,在僖三十年從如字又才用切
石癸曰吾聞姬姞耦其子孫必蕃,姞姓冝爲姬配耦癸居揆切蕃音煩下同
姞吉人也后稷之元妃也,姞姓之女爲后稷妃周是以興故曰吉人
今公子蘭姞甥也天或啓之必將爲君其後必蕃先納之可以亢寵,亢極也亢苦浪切
與孔將鉏侯宣多納之盟于大宫而立之,大宮鄭祖廟鉏仕俱切大音泰注同
以與晉平穆公有疾曰蘭死吾其死乎吾所以生也刈蘭而卒,傳言穆氏所以大興於鄭天所啓也刈魚廢切
經四年春王正月公及齊侯平莒及郯莒人不肯公伐莒取向,莒鄰二國相怨故公與齊侯共平之向莒邑東海承縣東南有向城逺疑也郯音談向舒亮切承韋昭之甑切一音氶又音拯
〇秦伯稻卒,無傳未同盟稻徒老切
〇夏六月乙酉鄭公子歸生弒其君夷,傳例曰稱臣臣之罪也子公實弒而書子家罪其權不足也
〇赤狄侵齊,無傳
〇秋公如齊,無傳
〇公至自齊,無傳告于廟例在桓二年
○冬楚子伐鄭傳四年春公及齊侯平莒及郯莒人不肯公伐莒取向非禮也平國以禮不以亂伐而不治亂也,責公不先以禮治之而用伐治直吏切
以亂平亂何治之有無治何以行禮〇楚人獻黿於鄭靈公,穆公大子夷也黿音元
公子宋與子家將見,宋子公也子家歸生見賢遍切
子公之食指動,第二指也
以示子家曰他日我如此必甞異味及入宰夫將解黿相視而笑公問之,問所笑解如字一音蟹
子家以告及食大夫黿召子公而弗與也,欲使指動無效食音嗣
子公怒染指於鼎甞之而出公怒欲殺子公子公與子家謀先,先公爲難染如琰切先悉薦切難乃旦切
子家曰畜老猶憚殺之,六畜畜許又切注同王許六切禪徒旦切難也
而況君乎反譛子家子家懼而從之,譛子家於公
夏弑靈公書曰鄭公子歸生弑其君夷權不足也,子家懽不足以禦亂懼譛而從弒君故書以首惡禦魚吕切
君子曰仁而不武無能逹也,初稱畜老仁也不討子公是不武也故不能自通於仁道而陷弒君之罪
凡弑君稱君君無道也稱臣臣之罪也,稱君謂唯書君名而稱國以弑言衆所共絶也稱臣者謂書弒者之名以示來丗終爲不義改殺稱弑辟其惡名取有漸也書弒之義釋例論之備矣
鄭人立子良,穆公庶子
辭曰以賢則去疾不足,去疾子良名去起呂切下皆同
以順則公子堅長乃立襄公,襄公堅也長丁丈切
襄公將去穆氏,逐羣兄弟
而舎子良,以其讓已舍音赦下同
子良不可曰穆氏冝存則固願也若將亡之則亦皆亡去疾何爲,何爲獨留
乃舎之皆爲大夫〇初楚司馬子良生子越椒子文曰必殺之,子文子良之兄
是子也熊虎之狀而豺狼之聲弗殺必滅若敖氏矣諺曰狼子野心是乃狼也其可畜乎子良不可子文以爲大慼及將死聚其族曰椒也知政乃速行矣無及於難且泣曰鬼猶求食若敖氏之鬼不其餒而,而語助言必餒難乃旦切餒奴罪切餓也
及令尹子文卒鬪般爲令尹,般子文之子子揚般音班
子越爲司馬蔿賈爲工正譛子揚而殺之子越爲令尹巳爲司馬,賈爲椒譛子揚而己得椒處蔿于委切爲于僞切處昌慮切
子越又惡之,惡賈惡烏路切注同
乃以若敖氏之族圄伯嬴於轑陽而殺之,圄囚也伯嬴蔿賈也轑陽楚邑圄魚吕切嬴音盈轑音遼
遂處烝野將攻王王以三王之子爲質焉弗受,烝野楚邑三王文成穆烝之承切質音致
師于漳澨,漳澨漳水邊漳音章澨市制切
秋七月戊戍楚子與若敖氏戰于臯滸,臯滸楚地滸呼五切
伯棼射王汰輈及鼔跗著於丁寧,伯棼越椒也輈車轅汰過也箭過車轅上丁寜鉦也棼扶云切射食亦切汰他末切輈陟留切跗芳扶切著直略切鉦音征
又射汰輈以貫笠轂,兵車無蓋尊者則邊人執笠依轂而立以禦寒暑名曰笠轂此言箭過車轅及王之蓋貫古亂切笠音立轂古木切
師懼退王使巡師曰吾先君文王克息獲三矢焉伯棼竊其二盡於是矣鼔而進之遂滅若敖氏初若敖娶於䢵,䢵國名䢵本又作鄖音云
生鬬伯比若敖卒從其母畜於䢵,畜養也畜許六切
淫於䢵子之女生子文焉䢵夫人使弃諸夢中,夢澤名江下安陸縣城東南有雲夢城夢音蒙又亡貢切
虎乳之䢵子田見之懼而歸夫人以告,告女私通所生乳如主切
遂使收之楚人謂乳榖謂虎於莬故命之曰鬬榖於莬以其女妻伯比,伯比所淫者榖奴口切於音烏免音徒妻七計切
實爲令尹子文,鬪氏始自子文爲令尹
其孫箴尹克黃,箴尹官名克黄子揚之子箴之金切
使於齊還及宋聞亂其人曰不可以入矣箴尹曰弃君之命獨誰受之君天也天可逃乎遂歸復命而自拘於司敗王思子文之治楚國也曰子文無後何以勸善使復其所改命曰生,易其名也使所吏切拘音俱
冬楚子伐鄭鄭未服也,前年楚侵鄭不獲成故曰未服
經五年春公如齊〇夏公至自齊〇秋九月齊髙固來逆叔姬,高固齊大夫不書女歸降於諸侯
〇叔孫得臣卒,無傳不書日公不與小歛與音預斂力驗切
〇冬齊髙固及子叔姬來,叔姬寜固反馬
〇楚人伐鄭傳五年春公如齊髙固使齊侯止公請叔姬焉,留公強成昏強其文切
〇夏公至自齊書過也,公旣見止連昏於鄰國之臣厭尊毁列累其先君而於廟行飲至之禮故書以示過厭於渉切累劣僞切
〇秋九月齊髙固來逆女自爲也故書曰逆叔姬卿自逆也,適諸侯稱女適大夫稱字所以别尊卑也此春秋新例故稱書曰而不言凡也不於莊二十七年發例者嫌見逼而成昏因明之爲于僞切别彼列切
〇冬來反馬也,禮送女留其送馬謙不敢自安三月廟見遣使反馬高固遂與叔姬俱寜故經傳具見以示譏見賢遍切下同使所吏切
〇楚子伐鄭陳及楚平晉荀林父救鄭伐陳,爲明年晉衛侵陳傳
經六年春晉趙盾衛孫免侵陳〇夏四月〇秋八月螽,無傳
〇冬十月傳六年春晉衛侵陳陳即楚故也〇夏定王使子服求后于齊,子服周大夫
〇秋亦狄伐晉圍懷及邢丘,邢丘今河内平臯縣
晉侯欲伐之中行桓子曰使疾其民,驕則數戰爲民所疾數所角切
以盈其貫將可殪也,殪盡也貫猶習也貫古患切注同殪於計切
周書曰殪戎殷,周書康誥也義取周武王以兵伐殷盡滅之
此類之謂也,爲十五年晉滅狄傳爲于僞切下注同
〇冬召桓公逆王后于齊,召桓公王卿士事不關魯故不書爲成二年王甥舅張本召上照切
〇楚人伐鄭取成而還,九年十一年傳所稱厲之役蓋在此
○鄭公子曼满與王子伯廖語欲爲卿,二子鄭大夫曼音萬廖力彫切
伯廖告人曰無德而貪其在周易豐䷶,離下震上豐
之離䷝,豐上六變而爲純離也周易論變故雖不筮必以變言其義豐上六曰豐其屋蔀其家闚其戸閴其無人三歲不覿凶義取無徳而大其屋不過三歲必滅亡蔀歩口切又普口切闚苦規切閴苦鵙切覿徒歷切
弗過之矣,不過三年
間一歳鄭人殺之,間間厠之閒
經七年春衛侯使孫良夫來盟〇夏公㑹齊侯伐萊,傳例曰不與謀也萊國今東萊黃縣萊音來與音預
〇秋公至自伐萊,無傳
〇大旱,無傳書旱而不書雩雩無功或不雩
〇冬公會晉侯宋公衛侯鄭伯曹伯于黒壤,壤如丈切
傳七年春衛孫桓子來盟始通且謀會晉也,公即位衛始脩好好呼報切
〇夏公㑹齊侯伐萊不與謀也凡師出與謀曰及不與謀曰會,與謀者謂同志之國相與講議利害計成而行之故以相連及爲文若不獲巳應命而出則以外合爲文皆據魯而言師者國之大事存亡之所由故詳其舉動以例别之與音預下及注與謀同年末不與放此應應對之應别彼列切下及注同
〇赤狄侵晉取向隂之禾,此無秋字蓋闕文晉用桓子謀故縱狄向舒亮切
○鄭及晉平公子宋之謀也故相鄭伯以會冬盟于黑壤王叔桓公臨之以謀不睦,王叔桓公周卿士銜天子之命以監臨諸侯不同歃者尊卑之别也相息亮切歃所合切又所甲切監古銜切
〇晉侯之立也,在二年
公不朝焉又不使大夫聘晉人止公于會盟于黃父公不與盟以賂免,黃父即黑壤
故黒壤之盟不書諱之也,慢盟主以取執止之辱故諱之
經八年春公至自會,無傳義與五年書過同
〇夏六月公子遂如齊至黃乃復,無傳蓋有疾而還大夫受命而出雖死以尸將事遂以疾還非禮也
〇辛巳有事于大廟仲遂卒于垂,有事祭也仲遂卒與祭同日略書有事爲繹張本不言公子因上行還間無異事省文從可知也稱字時君所嘉無義例也垂齊地非魯竟故書地大音泰傳同爲于僞切省所景切竟音境
壬午猶繹萬入去籥,繹又祭陳昨日之禮所以賔尸萬舞名籥管也猶者可止之辭魯人知卿佐之䘮不冝作樂而不知廢繹故内舞去籥惡其聲聞去起吕切注及傳同籥羊略切管音館惡烏路切聞音問又如字
〇戊子夫人嬴氏薨,無傳宣公母也
〇晉師白狄伐秦〇楚人滅舒蓼〇秋七月甲子日有食之旣,無傳月三十日食
〇冬十月已丑葬我小君敬嬴,敬謚嬴姓也反哭成喪故稱葬小君
雨不克葬庚寅日中而克葬,克成也
○城平陽,今泰山有平陽縣
〇楚師伐陳傳八年春白狄及晉平夏㑹晉伐秦,經在仲遂卒下從赴
晉人獲秦諜殺諸絳市六日而蘇,蓋記異也諜徒協切間也今謂之細作絳古巷切
〇有事于大廟襄仲卒而繹非禮也〇楚爲衆舒叛故伐舒蓼滅之,舒蓼二國名爲于僞切
楚子疆之,正其界也疆居良切
及滑汭,滑水名滑于八切汭如銳切一音如恱切
盟呉越而還,呉國今呉郡越國今會稽山隂縣也傳言楚彊呉􁇡服從會古外切稽古兮切疆其良切
○晉胥克有蠱疾,惑以喪志蠱音古喪息浪切
郤缺爲政,代趙盾
秋廢胥克使趙朔佐下軍,朔盾之子代胥克爲成十七年胥童怨郤氏張本
○冬葬敬嬴旱無麻始用葛茀,記禮變之所由茀所以引柩殯則有之以備火葬則以下柩茀方勿切引棺索也柩其又切
雨不克葬禮也禮卜葬先逺日辟不懷也,懷思也
〇城平陽書時也〇陳及晉平楚師伐陳取成而還,言晉楚爭強
經九年春王正月公如齊,無傳
〇公至自齊,無傳
〇夏仲孫蔑如京師〇齊侯伐萊,無傳
〇秋取根牟,根牟東夷國也今琅邪陽都縣東有牟郷
○八月滕子卒,未同盟
〇九月晉侯宋公衛侯鄭伯曹伯㑹于扈〇晉荀林父帥師伐陳〇辛酉晉侯黒臀卒于扈,卒於竟外故書地四與文同盟九月無辛酉日誤竟音境
〇冬十月癸酉衛侯鄭卒,無傳三與文同盟
〇宋人圍滕〇楚子伐鄭〇晉郤缺帥師救鄭〇陳殺其大夫洩冶,洩冶直諌於淫亂之朝以取死故不爲春秋所貴而書名洩息列切冶音也
傳九年春王使來徴聘,徵召也言周微也徵聘不書微加諷諭不指斥諷芳鳯切
夏孟獻子聘於周王以爲有禮厚賄之,賄呼罪切字林音悔
〇秋取根牟言易也,易以豉切
○滕昭公卒,爲宋圍滕傳
〇㑹于扈討不睦也,謀齊陳
陳侯不㑹,前年與楚成故
晉荀林父以諸侯之師伐陳,不書諸侯師林父帥之無將帥將子匠切帥所類切
晉侯卒于扈乃還〇冬宋人圍滕因其喪也〇陳靈公與孔寧儀行父通於夏姫皆衷其衵服以戲于朝,二子陳卿夏嫡鄭穆公女陳大夫御叔妻衷懷也衵服近身衣夏戸雅切衷音忠王丁仲切衵女乙切一音汝栗切說文云日日所衣裳也字林同又仁一切御如字一音魚吕切近附近之近
洩冶諫曰公卿宣淫民無效焉,宣示也效戸敎切
且聞不令君其納之,納藏衵服聞如字一音問
公曰吾能改矣公告二子二子請殺之公弗禁遂殺洩冶孔子曰詩云民之多辟無自立辟其洩冶之謂乎,辟邪也辟法也詩大雅言邪辟之丗不可立法國無道危行言孫禁居鴆切又音金辟本又作僻匹亦切下立辟婢亦切注同邪似嗟切下同行下孟切孫音遜
○楚子爲厲之役故伐鄭,六年楚伐鄭取成於厲旣成鄭伯逃歸事見十一年爲于僞切見賢遍切
〇晉郤缺救鄭鄭伯敗楚師干柳棼,柳棼鄭地柳力手切棼扶云切
國人皆喜唯子良憂曰是國之災也吾死無日矣,自是晉楚交共伐鄭十二年卒有楚子入鄭之禍
經十年春公如齊〇公至自齊,無傳
〇齊人歸我濟西田,元年以賂齊也不言來公如齊因受之濟子禮切
○夏四月丙辰日有食之,無傳不書朔官失之
〇已巳齊侯元卒,未同盟而赴以名
〇齊崔氏出奔衛,齊略見舉族出因其告辭以見無罪見賢遍切下同
〇公如齊○五月公至自齊,無傳
〇癸巳陳夏徴舒弑其君平國,徵舒陳大夫也靈公惡不加民故稱臣以弒夏戸雅切
〇六月宋師伐滕〇公孫歸父如齊葬齊惠公,無傳歸父襄仲之子
○晉人宋人衛人曹人伐鄭,鄭及楚平故
○秋天王使王季子來聘,王季子者公羊以爲天王之母弟然則字季子天子大夫稱字
公孫歸父帥師伐邾取繹,繹邾邑魯國鄒縣北有繹山繹音亦
〇大水,無傳
〇季孫行父如齊〇冬公孫歸父如齊〇齊侯使國佐來聘,旣葬成君故稱君命使也
饑,無傳有水災嘉穀不成
〇楚子伐鄭傳十年春公如齊齊侯以我服故歸濟西之田,公比年朝齊故
○夏齊惠公卒崔杼有寵於惠公髙國畏其偪也,髙國二家齊正卿杼直吕切偪彼力切
公卒而逐之奔衛書曰崔氏非其罪也且告以族不以名,典䇿之法告者皆當書以名今齊特以族告夫子因而存之以示無罪又言且告以族不以名者明春秋有因而用之不皆改舊史
凡諸侯之大夫違,違奔放也
告於諸侯曰某氏之守臣某,上某氏者姓下某名守手又切
失守宗廟敢告所有玉帛之使者則告,王帛之使謂聘使所吏切
不然則否,恩好不接故亦不告好呼報切
〇公如齊奔喪,公親奔喪非禮也公出朝㑹奔喪會葬皆書如不言其事史之常也
陳靈公與孔寧儀行父飲酒於夏氏公謂行父曰徴舒似女對曰亦似君徵舒病之,靈公即位於今十五年徵舒巳爲卿年大無嫌是公子蓋以夏姬淫放故謂其子多似以爲戲夏戸雅切女音汝
公出自其廐射而殺之二子奔楚,廐居又切射食亦切
○滕人恃晉而不事宋六月宋師伐滕〇鄭及楚平,前年敗楚師恐楚深怨故與之平
諸侯之師伐鄭取成而還〇秋劉康公來報聘,報孟獻子之聘即王季子也其後食采於劉
〇師伐邾取繹,爲子家如齊傳
○季文子初聘于齊,齊侯初即位
〇冬子家如齊伐邾故也,魯侵小恐爲齊所討故往謝
○國武子來報聘,報丈子也
〇楚子伐鄭晉士會救鄭逐楚師于潁北,潁水出河南陽城至下蔡入淮
諸侯之師戍鄭鄭子家卒鄭人討幽公之亂斵子家之棺而逐其族,以四年弑君故也斵薄其棺不使從卿禮斵竹角切
改葬幽公謚之曰靈經十有一年春王正月○夏楚子陳侯鄭伯盟于辰陵,楚復伐鄭故受盟也辰陵陳地潁川長平縣東南有辰亭復扶又切下復封陳同
〇公孫歸父會齊人伐莒,無傳
〇秋晉侯會狄于櫕函,晉侯往㑹之故以狄爲㑹主櫕函狄地櫕才端切函音咸
〇冬十月楚人殺陳夏徴舒,不言楚子而稱人討賊辭也
〇丁亥楚子入陳,楚子先殺徵舒而欲縣陳後得申叔時諫乃復封陳不有其地故書入在殺徵舒之後
〇納公孫寧儀行父于陳,二子淫昏亂人也君弑之後能外託楚以求報君之讎內結強援於國故楚莊得平歩而討陳除弒君之賊於時陳成公播蕩於晋定亡君之嗣靈公成喪賊討國復功足以𥙷過故君子善楚復之播補賀切蕩如字
傳十一年春楚子伐鄭及櫟子良曰晉楚不務德而兵爭與其來者可也晉楚無信我焉得有信乃從楚夏楚盟于辰陵陳鄭服也,傳言楚與晉狎主盟櫟力狄切爭爭鬪之爭焉於䖍切夏楚盟本或作楚子
○楚左尹子重侵宋,子重公子嬰齊莊王弟
王待諸郔,郔楚地郔音延
令尹蔿艾獵城沂,艾獵孫叔敖也沂楚邑女五蓋切獵力渉切沂魚依切
使封人慮事,封人其時主築城者慮事無慮計功慮如字一音力於切
以授司徒,司徒掌役
量功命日,命作日數
分財用,財具築作具
平板榦,榦楨也榦古旦切亦作幹楨音貞
稱畚築,量輕重畚盛土器畚音本盛音成
程土物,爲作程限爲于僞切又如字
議逺邇,均勞逸
略基趾,趾城足略行也趾音止行下孟切
具餱糧,餱乾食也餱音侯糧音良乾食如字一音嗣本或作乾飯
度有司,謀監主度待洛切監古銜切
事三旬而成,十日爲旬
不愆于素,不過素所慮之期也傳言叔敖之能使民愆起䖍切
晉郤成子求成于衆狄衆狄疾赤狄之役遂服于晉,赤狄潞氏最強故服役衆狄潞音路
秋會于櫕函衆狄服也是行也諸大夫欲召狄郤成子曰吾聞之非德莫如勤非勤何以求人能勤有繼其從之也,勤則功繼之
詩曰文王旣勤止,詩頌文王勤以創業創初亮切
文王猶勤況寡德乎○冬楚子爲陳夏氏亂故伐陳,十年夏徵舒弑君爲于僞切
謂陳人無動將討於少西氏,少西徵舒之祖子夏之名少詩照切
遂入陳殺夏徵舒轘諸栗門,轘車裂也栗門陳城門轘音患
因縣陳,滅陳以爲楚縣
陳侯在晉,靈公子成公午
申叔時使於齊反復命而退王使讓之曰夏徵舒爲不道弑其君寡人以諸侯討而戮之諸侯縣公皆慶寡人,楚縣大夫皆僣稱公使所吏切僣子念切
女獨不慶寡人何故對曰猶可辭乎王曰可哉曰夏徴舒弑其君其罪大矣討而戮之君之義也抑人亦有言曰牽牛以蹊人之田,抑辭也蹊徑也女音汝蹊音兮徑古定切
而奪之牛牽牛以蹊者信有罪矣而奪之牛罰巳重矣諸侯之從也曰討有罪也今縣陳貪其富也以討召諸侯而以貪歸之無乃不可乎王曰善哉吾未之聞也反之可乎對曰可哉吾儕小人所謂取諸其懷而與之也,叔時謙言小人意淺謂譬如取人物於其懷而還之爲愈於不還儕仕皆切輩也
乃復封陳郷取一人焉以歸謂之夏州,州郷屬示討夏氏所獲也復扶又切夏戸雅切
故書曰楚子入陳納公孫寧儀行父于陳書有禮也,没其縣陳本意全以討亂存國爲文善其復禮
○厲之役鄭伯逃歸,蓋在六年
自是楚未得志焉鄭旣受盟于辰陵又徼事于晉,爲明年楚圍鄭傳十年鄭及楚平旣無其事辰陵盟後鄭徼事晉又無端跡傳皆特發以明經也自厲之役鄭南北兩屬故未得志九年楚子伐鄭不以黒壤興伐逺稱厲之役者志恨在厲役此皆傳上下相包通之義也徼古堯切
春秋左氏傳卷第十,
